
      
         
            
            
            
            
            The promisse of matrimonie
            
               LOys by the grace of god kyng of Fraunce.
               Unto alle theym that thies present lrēs shall see. gretyng.
            
            Be it knowen that betwene the most xpēn Prynce the kyng of Fraunce aforeseyd. and the most noble Prince the Kyng of England hys moost dere cousyn true entier and ꝑfite amyte ys couenaunted and ꝯcluded inuyolably tendure from the date of thies presentes duryng their bothe lyues. So that as long as they lyue / werre batailles & hostilitees betwixt theym / their realmes countreies and subgettes alweye shall ceasse and with beniuolence and frendlihode they shall receyue & entrete theym self & their subgettis ¶ Item to thynuyolable obseruaunce of the seyd amyte betwyxt the seyd prynces it ys ꝓmysed couuenaunted accorded and concluded that their shalbe contracted and had a mariage betwene the right noble Prynce Charles the sone of the seid moost xp̄en kyng of Fraunce. and the moost benyngne princesse my lady Elizabeth doughter of the seyde most victorious kyng of England whanne that they shall come to yeres of mariage. And that the same most xp̄en king of fraunce shall conduyte & conueye or do to be conueyed honourably the same Lady Elizabeth from the Realme of Englond for the solempnizacion of the same mariage into the parties of Fraunce at the costes and charges of the same king of fraunce. & ouer that he shall endowe her or do her to be endowed to the yerely rent of thre score thousand pound in Asshiete after the custume of the realme of Fraunce. And that the same dower shall be assigned & yeuen to the same lady assone as she shall come to yeres of mariage And yf it fortune the same lady Elysabeth afore the ꝑfytyng of the seyd ꝯtract as it is afore seid of the seyd matrymonye that god defende to decese that than matrymonie shall be maad betwixt the seyd Prince Cherls & the most noble Princesse my lady Marye another of the sayd King of Englond doughters ¶¶Item the seyd kyng of fraunce shal cō
               ueye her or do her to be conueyed worshipfully from the realme of England into the partyes of Fraunce at hys ꝓpre and oonly costes and charges. and in semblable wise endowe her as it is before reherced. And to thentent that the seyd matrimonye as it is afore seyd without fayle shall be doon & aperfyted / the said moost mighty prynces of Fraunce and England in the worde of a prince and on their feythes haue ꝓmysed & either of theim hath ꝓmised & bounden hym self to thaꝑfyting therof & with all theire powers to put therunto their helpyng handes and with effect to employe vnto the same their continuell labours
            
               ¶ In witnesse of all whiche & singuler p̄misses the sayd kyng of Fraunce hath put to this present wr
                     •
                  yng subscribed with his

own hand his grete seale 
¶ Yeuen in the Citee of Amyas the .xxix: day of August the yere of our lord MCCCC.lxxv. And the .xv. yere of the sayd kyng of fraunces reign̄. beyng present at the sealyng ther / the Duke of Bourbon. The Bysshop of Euereux. Thadmyral of Fraunce / the lord Lude gouernour of Dolphenale. the lord Sain pere / the lord Argenton / the lord Bussage and many other
            
         
         
            The lettre of annuelle port
            
               ¶Lowys by the grace of god kyng of Fraunce.
               to all and euiche that thies presentes lettres shall see gretyng.
            
            we wull that alle men knowe / that we haue graunted ꝓmysed & obliged vs and alsoo by these presentes we graunte ꝓmitte and oblige vs to pay and really & with effect to delyuere in the Citee of London within Englond to the moost noble Prynce Edward by the same grace Kyng of England oure derest Cosyn euery yere duryng our bothe lyues .l. thowsand scutes of gold euery scute beyng of the valour of .xxxiii. grete blankes vnder suche manere and fourme as here after foloweth. That ys to say / we shall paye and delyuere or we shall doo to be payed and delyuered to the same oure Cousyn kyng of Englond in the Citee of London .xxv. thousand scutes of gold of the forsayd valure and estymacion in the feste of Ester next commyng And .xxv. thowsand scutes of gold of the same estymacion and valure in the forsayd place in the Feste of saint Mighell tharchaungell than next folowing And soo we shall pay and delyuere or do to be payed and delyuered yerely and from yere to yere vnto our sayde cousyn in the place and tymes afore sayde duryng our bothe lyues .l. thousand scutes of golde of the sayde valour at Ester and Mighelmas by equale porcion as it ys before reherced: To the whiche payement truly fermely and contynuelly by vs duryng oure bothe lyues yerely as ys beforesayd to be made we ꝓmytte bynde and oblige vs by oure faith and in the worde of a kyng and by the holy Euangelistes by vs touched we bynde and oblige alsoo our heires executours and successours oure Realme and contreies lordships and all oure goodes that we nowe haue and hereafter shall haue eueriche of our subgettis and their goodes wheresoeuer they may be founde ¶ And for the more sure ob
                  
                     
                  
                  ser
               uaunce and accomplysshyng of all and eueriche of the premisses we shall bynde vs vnder the peynes of the chambre apostolyke and by the obligacion of Nisi And ouer this we promitte and bynde vs by these presentes that we shalle ꝓcure and make the felisship and felowes of the banke de Medicys dewly and laufully to be bounden for the sayd fyfty thousand scutes / yerely and inuyolably to be paied to the same oure Cousyn of England

vnder suche maner and fourme as ys before reherced The whiche their obligacion theruppon dewly made in wryting we shalle delyuere or doo to be really delyuered in England to the same moost noble Kyng of Englond before the feste of the Purificacion of our Lady next cō
               myng. Or elles we shall purchace and obteyne at oure ꝓpre costes & charge of our holy father the Pope a bull apostolyke sealed with lede wher in by auctorite of the See apostolyke all & eueriche of thees premisses shalbe confermed vnder peynes of Interdytyng oure Realme countreies and lordshipes and of cursyng oure owne persone yf we obserue not and perfourme all and eueriche of thees premisses vnder suche fourme as ys before reherced / And that bull soo by vs purchaced we shalle delyuere or doo to be delyuered in England to oure sayde moost derest Cousyn Kyng of England before the sayd feste of the Purificacion of oure Lady next commyng
            
               ¶ In witnesse & faith of all & eueriche of whiche p̄misses we haue doon to be sett to thees our present lres patentz subscribed with oure owne hand oure grete seale ¶ Yeuen in oure Citee of Amyas the .xxix. daye of the moneth of August the yere of our lord a thousand CCCC.lxxv. and of oure Reigne the .xv.
               
               ¶ Subscribed thus Lowys
            
            
               ¶ There were present at this sealyng and assentyng to the same The Duke of Burbon The Bisshop of Eueroce / Thadmyrall of fraunce The lord Lude gouernour of Dolphyne / the lord Sain pere / the lord Argenton / the lord Bossage and many moo as appereth in the sayd lettres patentz
            
         
         
            The obligacion of Nisi
            ¶ In the name of god Amen. By this present publike and autentyke instrument. Be it knowen to alle men that on the yere of our lord a thowsand .CCCC.lxxv. the .viii. Indiccion / the .xxx. day of the moneth of August the .v. yere of our holy father Syxt the .iiii. the Pope in the Citee of Amyas on an high chambre within the Palas of the Bisshop of Amyas the moost noble and moost Xp̄ian Prynce / Lowys by the grace of god Kyng of France beyng personelly of his benyngnite and of his free wille gaue obedyence and submytted hym in alle these thynges that folowen vnto the spirituall Courte of Amyas and vnto vs thofficiall of the right Reuerend father in God Iohn Bisshop of Amyas & vnto our Iurisdiccion And the same oure

iurisdiccion to be vsed & excercised vpon hym concerning suche thyng as foloweth well lawfully & duly ꝓroged and before vs the seyd officiall beyng soo on this behalue his lawfull and competent Iuge & syttyng in iuggement being also present with vs a notary apostolyke here subscribed the said moost noble prince Lowys knowlaged and confessed hym self laufully to are and rightwysely to be obliged vnto the moost noble prince Edward by the same grace kyng of England to pay to the same kyng of England .l. thousand scutes in the Citee of loundon within England euery yere at the termes of Ester and Michelmas by equale porcion as long as bothe the sayd prīces of fraunce and England shall lyue The same kyng loys promised also to pay yerely the sayd .l. thowsand scutes to the same kyng of England at the sayd tymes and place as it is before reherced vpon the peyne of the chambre apostolyke & of all the censures of the chirche Renuncyng all suche preuileges and benefices of the lawe as to hym belōged & apperteyneth or may apꝑteyne in that behalue And ouer that the same kyng lowys required vs the sayde officiall to gyue iuggement of excōicacion ayenst hym & than & there to acurs hym nowe as then & then as nowe yf he paied not yerely to the saide king of Englond the forsayde .l. thousand scutes at the saide tymes and place during their bothe lyues as it is before reherced / we therfore the sayde Officiall hauyng god before oure heyes & sitting as iuge & in iuggement seing the forsayde knowlage aud confession of the sayde King Lowys haue monisshed & inioyned & by these presentes monisshe and inioyne the same king lowis that he paye or doo to be paīed yerely and euery yere during their bothe lyues .l. thousand scutes at the place & tymes before reherced & that vpon peine of excommunicacion and cursyng the whiche sentēce and iuggemēt of excommunicacion & cursyng we the forsayde officiall gyue and adiuge in this our writting apon & ayenst the sayde moost noble prince Lowys kyng of Fraunce & hym doo a curs nowe as then and then as nowe if he pay not or do to be paied euery yere to the sayde Kyng of Englond .l. thowsand scutes at the tymes & place aforesayde & hym soo acursed denounce woll denonce and shull make to be denounced
            
               ¶ In witnesse & ꝓeue of all and eueriche of thees premisses we the forsayde Officiall haue sette to this present publyke & autentyke Instrument the seal of the spirituall court of Amyas and also oure priuate signet And also haue caused the Notarye apostolyke here vnder written to signe and subscribe the same. Yeuen the yere Indiccion Moneth the daye and place as it ys here befor wryten
               
               
            
            
               ¶ And I Iohan Fabri clerk of the Diocise of amyas publike aswele by the auctorite apostolyke as imperiall Notarye And also notarye & Scribe sworne of the spirituall and ordinarie Courte of Amyas haue been present whiles that all and eueriche of these premisses were had seid and doon. and theyme sawe hurd and knewe soo had seyd & doon. And therfore to this present publyke and auctentyke instrument sealed with the seale of the sayd court of Amyas and with the signet of the sayd Officiall I the forsayd Iohn Fabri required haue sette myn vsed and accustumed apostolyke signe and subscribed me with myn owne hand in ꝓue and witnesse of the trouthe of all and eueriche of thees premisses.
            
         
         
            ¶ Tharticles of the conuencion bitwene the frenssh King and de Duc of austrice late called duc of burgoyne
            ¶ In the name of god / and the glorious vyrgyn Marye and of all the court celestial peas fynal vnyoun alyaunce & benyuolence for euer more ys maad / ꝓmised and sworne betwene the king my lord Daulphyn the roialme their londes lordshippes and subgettis / on the one partie & my lord Maximylyan Duc of austriche my lord Duc Phelip and Damoysel margarete their children their londes lordships and subgettis on the other / by the whiche al maner rancours hatereddes & malyuolences of eyther of the parties ayenst other ben put doun & sette away and al maner iniuryes of dede & of wordes remytted & foryeuen for gretter surtye of the sayd peas traytye and alyaunce of mariage is maad ꝓmysed ꝯsented and accorded betwene my lord the Daulphyn onely sone of the kyng & heyre apparant to the Crowne and my sayd damoysel of austrice onely doughter of the onely doughter of the decessyd my lord Duc Charles whom god assoyle. and the sayd maryage shalbe ended and solempnysed the sayd damoysel comen to age whan the same mariage shal be requyred of right
            ¶ Item that in the sayd traytye of pees the persone of my said lady magaret duchesse of Bourgoygne wedowe / late wyf of my lord the Duc Charles deceasid is comprised and vnto her shalbe delyuerrd the hoole londes of chancuns and of the perler in the londe of Bourgoyne And ther vpon the kyng shal graunte vnto her his lettres patentes accordyng vnto the contenne of the same that she had of the said Duc and ducesse
            
               ¶ Item in asmoche as the sayd ambassadours haue maad requeste that for certeyn ꝯsideracion that they haue shewyd to the kyngys folke that his plesure may be to comprise in the same traytye of peas the king of Englond and the Duc of Britaygne
            ¶ It is answerd that Englissh men been in the treues with the kyng and that this trete toucheth them in no thyng / and as for the Duc of Bretaigne the kyng hath no werre with hym but peas fynal & othe solempnly hath ben made betwixt them the whiche the kyng wille kepe in his partie
            ¶ And yet the kyng & my sayd lord the Daulphyn auctorised & dyspended for his yong age in the presence of thambassodours & commissioners from the kyng shall swere solempnely vpon the precious body of our lord vpon the holy crosse & holy canon of the messe to kepe & entreteygne this present traytye of pees & of maryage in hys poyntes & articles and neuer doo ne suffre to be doon in the contrarye by ony maner weye or mene that may be
            ¶And ouer thys the kyng shal do be had the lettres & seales in ꝑticuler of my lordes the Dukes of Orleaunce angenlesme Burboon Cardynal de Leon Erle of neuers my lord of Beaugyen & of vendosme as nyghest to the bloode subrogued & substytute in the royalme of the perys tharchebysshoppys & Duc of Laon & of Langres of the Bysshops and erles of noyon chaloys Beauyuois pieres of fraunce the selles of the vniuersite of parys of the townes citees & comynaltees of parys. Roen. Orleaunce. Tourney. Leon Troies Burdeaux Rochell Angiers Poytiers Tolouse Rayns Amyens Babeuille Monstereull Therouaine Aier Saint Ouyntyns Perone Prelates & nobles of the erldomes of Artoys & of Bourgoygne to be delyuered vnto my sayd lord the Duc & to thestates of hys Countrees
            
         
      
   