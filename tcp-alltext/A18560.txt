
      
         
            
            
            ¶ The aſſemble of foules.
            ¶Here foloweth the aſſemble of foules veray pleaſaunt
and compendyous to rede or here compyled by
the preclared and famous clerke Geffray Chaucer.
            
         
         
            
            ¶ Roberte Coplande boke prynter to new fanglers.
            ¶Newes / newes / newes / have ye ony newes
            Myneeres ake / to here you call and crye
            Ben bokes made with whyſtelynge and whewes
            Ben there not yet ynow to your fantaſye
            In fayth nay I trow and yet haue ye dayly
            Of maters ſadde / and eke of apes and oules
            But yet for your pleaſure / thuſmoche do wyll I
            As to lette you here the parlament of foules.
            ¶Chaucer is deed the whiche this pamphlete wrate
            So ben his heyres in all ſuche beſyneſſe
            And gone is alſo the famous clerke Lydgate
            And ſo is yonge Hawes / god theyr ſoules adreſſe
            Many were the volumes ye they made more & leſſe
            Theyr bokes ye lay vp / tyll that the lether moules
            But yet for your myndes this boke I wyll impreſſe
            That is in tytule the parlyament of foules
            ¶So many lerned at leeſt they ſay they be
            Was neuer ſene / doynge ſo fewe good werkes
            Where is the tyme that they do ſpende trowe ye
            In prayers? ye / where? in feldes and parkes
            Ye but where be bycomen all the clerkes?
            In ſlouthe and ydleneſſe theyr tyme defoules
            For lacke of wrytynge / conteynynge morall ſperkes
            I muſt imprynt the parlament of foules.
            ¶Dytees / and letters them can I make my ſelfe
            Of ſuche ynowe ben dayly to me brought
            Olde morall bokes ſtonde ſtyll vpon the ſhelfe
            I am in fere they wyll neuer be bought
            Tryfles and toyes they ben the thynges ſo ſought
            Theyr wyttes tryndle lyke theſe flemyſſhe boules
            yet gentyll clerkes folowe hym yeought
            That dyd endyte the parlyament of foules.
            ¶finis.
         
      
      
         
            
            
               
                  THe lyfe ſo ſhorte the crafte ſo longe to lerne
               The aſſay ſo hard ſo ſharpe ye cōquerynge
               The ſlyder ioye y• alway ſlyd ſo yerne
               All this mene I by loue yt my felynge
               Aſtonyeth ſo wt dredefull workynge
               So ſorey wyſ that whan I on hym thynke
               Not wote I well where that I wake or wynke.
            
            
               For all be that I knowe not loue in dede
               Ne wote how he quyteth folke theyr hyre
               Yet happeth me in bokes ofte to rede
               Of his myracles and of his cruell yre
               There rede I well he wyll be lorde and ſyre
               Dare I not ſay his ſtrokes ben ſo ſore
               But god ſaue ſuche a lorde I can no more.
            
            
               Of vſage what for luſte what forlore
               On bokes rede I ofte as I you tolde
               But why that I ſpoke not all this yore
               Agon / it happed me for to beholde
               Vpon a boke was wryte with letters olde
               And there vpon a certayne thynge to lerne
               The longe day I radde full faſt and yerne.
            
            
               For out of olde feldes as men ſayth
               Cometh all this newe corne fro yere to yere
               And out of olde bokes in good fayth
               Cometh all this newe ſcyence that men lere
               But now to purpoſe of my fyrſt matere
               To rede forth gan me to delyte
               That all the day thought me but a lyte.
            
            
               
               This boke of whiche I may make mencyon
               Entytuled was all there I ſhall you tell
               Tullius of the dreme of the Cypyon
               Chapytrees is had .vij. of heuen and hell
               And erthe and ſoules that therin dwell
               Of whiche as ſhortly as I can trete
               Of his ſentence I wyll tell the grete.
            
            
               Fyrſt telleth it whan Cypyon was come
               Into Aufryke how he mette Meſſymyſſe
               That hym for ioye in armes hathe ynome
               Than telleth he her ſpeche and all the blyſſe
               That was bytwene them tyll the day gan myſſe
               And how his aunceſtre aufrycan ſo dere
               Gan on his ſlepe that nyght to hym appere.
            
            
               ¶Than tolde he hym that fro a ſterry place
               How Aufrycan hathe hym cartage ſhewed
               And warned hym before all his grace
               And ſayd to hym what man lerned or lewed
               That loueth comune profyte well ythewed
               He ſhall vnto a blyſfull place wende
               There ioye is that laſteth without ende.
            
            
               Than aſked he yf the folke that here be dede
               Haue lyfe and dwellynge in an other place
               And Aufrycan ſayd ye withoute drede
               And oure preſent worldes lyues ſpace
               Meneth but a maner dethe what may we trace
               And ryghtfull folke ſhall go whan they dye
               To heuen / and ſhewed hym the galerye.
            
            
               
               ¶Than ſhewed he hym the lytell erthe that here is
               At regarde of heuens quantyte
               And ſhewed hym the nyne ſperys
               And after that the melodye herde he
               That cometh of thylke ſperys thryes thre
               That well is of muſyke and melodye
               In this worlde and cauſe of armonye.
            
            
               ¶Than bade he hym ſe the erthe that is ſo lyte
               And was ſomdell full of harde grace
               That he ne ſhulde hym in the worlde delyte
               Than tolde he hym in certayne yeres ſpace
               That euery ſterre ſhulde come into his place
               There it was fyrſte and all ſhall out of mynde
               That in this worlde was done of all mankynde.
            
            
               ¶Than prayed he Cypyon to tell hym all
               The waye to come to heuens blyſſe
               And he ſayd knowe thyſelfe fyrſt mortall
               And loke ay beſyly thou worke and wyſſe
               To comune profyte and thou ſhalte neuer myſſe
               To come ſwyftly vnto that place dere
               That full of blyſſe is and ſoules clere.
            
            
               ¶But brekers of ehe lawe ſothe for to ſayne
               And lecherous folke after that they ben deed
               Shall alwaye whyrle aboute the erthe in peyne
               Tyll many a worlde be paſſed out of drede
               And than forgyuen them all theyr wycked dede
               Than ſhall they come vnto that blyſfull place
               To the whiche to come god ſende yche louer grace.
            
            
               
               The day gan fayle and the derke nyght
               That reueth beſtes from theyr buſyneſſe
               Byrefte me my boke for lacke of lyght
               And to my bed / I gan me for to dreſſe
               Fulfylled of thought and buſy heuyneſſe
               For bothe I had thynge whiche that I nolde
               And eke I ne had thynge that I wolde.
            
            
               But fynally my ſpyryte at the laſte
               For wery of my laboure all the daye
               Toke reſt that made me to ſlepe faſte
               And in my ſlepe I mette as I lay
               How Aufrycan ryght in that ſelfe aray
               That Cypyon hym ſawe before that tyde
               Was comen and ſtode ryght at my beddes ſyde.
            
            
               The wery hunter ſlepynge in his bed
               To woode agayne his mynde gothe anone
               The iudge dremeth how his pleys be ſped
               The carter dremeth how his cartes gone
               The ryche of golde the knyght fyght with his tone
               The ſeke meteth he drynketh of the tonne
               The louer meteth he hathe his lady wonne.
            
            
               Can I not ſay yf that the cauſe were
               For I red had of Aufrycan beforne
               That me to mete that he ſtode there
               But thus ſayd he thou haſt the ſo well borne
               In lokynge of myne olde boke all to torne
               Of whiche Macrobye rought not a lyte
               That ſomdele of thy laboure wolde I the quyte.
            
            
               
               ¶ytherea thou blyſfull lady ſwete
               That with thy fyry bronde daunteſt whome ye leſte
               And madeſt me this ſweuen for to mete
               Be thou my helpe in this for thou mayſte beſte
               As wyſſhly as I ſawe the north north weſt
               Whan I beganne my ſweuen for to wryte
               So ye gyue me myght to ryme and to endyte.
            
            
               This foreſayd Aufrycan me hente anone
               And forth with hym vnto a gate brought
               Ryght of a parke walled with great ſtone
               And ouer the gate with letters large ywrought
               There were verſes wryten as me thought
               On eyther halfe of full great dyfference
               Of whiche I ſhall you ſaye the playne ſentence.
            
            
               Thrughe me men go into that blyſfull place
               Of hertes hele and deedly woundes cure
               Thrughe me men go vnto the well of grace
               There grene and luſty Maye ſhall euer endure
               This is the waye to all good auenture
               Be glad thou reder and thy ſorowe of caſte
               All open am I paſſe in and hye the faſte.
            
            
               Thrughe me men go than ſpake that other ſyde
               Vnto the mortall ſtroke of the ſpere
               Of whiche dyſdayne and daunger is the gyde
               There tree ſhall neuer leues bere
               This ſtreme you ledeth vnto the ſorowfull were
               There as the fyſſhe in pryſon is all drye
               The eſchewynge is the remedy.
            
            
               
               ¶Theſe verſes of golde and blackey wryten were
               Of whiche I gan a ſtounde to beholde
               For with that one encreaſed ay my fere
               And with that other gan myne herte to bolde
               That one me hette that other dyd me colde
               No wytte had I for erroure for to cheſe
               To entre or fle or me to ſaue or leſe.
            
            
               ¶Ryght as bytwene Adamantes two
               Of euen myght a pyece of yron ſette
               That hathe no myght to meue to ne fro
               For what that one may hale that other lette
               So fared I that I ne wyſt where that me was bette
               To entre or leue tyll Aufrycan my gyde
               Be hente and ſhofe in at the gates wyde.
            
            
               ¶And ſayd it ſtandeth wryten in thy face
               Thyne erroure thoughe thou tell it not to me
               But drede the not to come into this place
               For this wrytynge is nothynge ment by the
               He by none but he loues ſeruaunt be
               For thou of loue haſe loſt thy taſt I geſſe
               As ſeke man hathe of ſwete and bytterneſſe.
            
            
               ¶But nethles all though thou be dull
               That thou can not do yet may thou ſe
               For many a man that may not ſtande a pull
               Yet lyketh hym at the wraſtlynge for to be
               And demeth yet whether he do bette or he
               And yf thou hau
                     •
                   conynge for to endyte
               I ſhall the ſhewe matter of to wryte.
            
            
               
               ¶And with that my hande in his he toke anone
               Of whiche I conforte caught and went in faſte
               But lorde ſo I was glad and well by gone
               For ouer all where I myne eyes caſte
               Were trees clad with leues that aye ſhall laſte
               Eche in his kynde with coloure freſſhe and grene
               As emerawde that ioye was to ſene.
            
            
               ¶The bylder oke and eke the hardy aſſhe
               The pyler elme / the cofer vnto carayne
               The boxe pype tree / holme to whyppes laſſhe
               The ſayle yerde fyrre / the cypreſſe dethe to playne
               The ſhorter ewe / the aſpe for ſhaftes playne
               The olyue of peas and eke the dronken vyne
               The victor palme the laurer to deuyne.
            
            
               ¶A garden ſawe I full of bloſomed bowis
               Vpon a ryuer in a grene mede
               There as ſwetenes euermore ynoughe is
               With floures whyte blewe yelowe and rede
               And colde well ſtremes nothynge deed
               And ſwymmynge full of ſmall fyſſhes lyght
               With fynnes reed and ſcales ſyluer bryght.
            
            
               ¶On euery bough the byrdes herde I ſynge
               With voyce of angell in theyr armonye
               That buſyed them theyr byrdes forthe to brynge
               The lytell conyes to theyr play gan hye
               And further aboute I gan eſpye
               The drefull roo the bucke the herte and hynde
               Squyrell and beeſtes ſmall of gentyll kynde.
            
            
               
               On inſtrumentes of ſtrynge in a corde
               Herde I ſo playe and rauyſhynge ſweteneſſe
               That god that maker is of all and lorde
               Ne herde neuer better as I geſſe
               Therwith a wynde vneth it myght be leſſe
               Made in the leues grene a noyſe ſofte
               Acordynge to the foules ſonge on lofte.
            
            
               The ayre of that place ſo attempred was
               That neuer was greuaunce therof hote ne colde
               There groweth euery holſome ſpyce and gras
               No man may there wexe ſeke ne olde
               Yet was there more ioye a thouſande folde
               No man can tell neuer wolde it nyght
               But ay clere day to ony mannes ſyght.
            
            
               Vnder a tree beſyde a well I ſaye
               Copide our lorde his arowes forge and fyle
               And at his fete his bowe all redy laye
               And Wyll his doughter tempered all the whyle
               The hedes in the well and with a harde fyle
               She couched them after as they ſhulde ſerue
               Some to ſle and ſome to wounde and kerue.
            
            
               Tho was I ware of pleaſaunce anone ryght
               And of araye and luſt and curteſye
               And of the crafte that can and hathe the myght
               To go before a wyght and to do folye
               Dyſfygured was ſhe I ſhall not lye
               And by hymſelfe vnder an oke I geſſe
               Sawe I Delyte that ſtode with Gentylneſſe.
            
            
               
               I ſaw beaute without ony atyre
               And youghe full of game and iolyte
               Foole hardyneſſe flatery and deſyre
               Maſſagery mede and other thre
               Theyr names ſhall not be tolde for me
               And vpon pylers great of iaſper longe
               I ſawe a temple of bras founded ſtronge.
            
            
               Aboute the temple daunced alway
               Women ynowe of whiche ſome were
               Fayre of themſelfe and ſome of them gay
               In kyrtles all dyſſheueled went they there
               That was theyr offyce alway fro yere to yere
               And on the temple ſawe I whyte and fayre
               Of douues whyte many an hundreth payre.
            
            
               Before the temple dore full ſobrelye
               Dame peas ſate a curtayne in her honde
               And her beſyde wonder dyſcretlye
               Dame Pacyence ſyttynge there I fonde
               With face pale vpon an hyll of ſonde
               And alder nexte within and withoute
               Beheſte and arte and of theyr folke a route.
            
            
               Within the temple with ſyghes hote as fyre
               I herde a ſyghe that gan aboute renne
               Whiche ſyghes were engendred with deſyre
               That made euery auter for to brenne
               Of newe flamme and I eſpyed thenne
               That all the cauſe of ſorowes that they drye
               Come of the bytter goddes Ialoſye.
            
            
               
               ¶ The god Pyrapus ſawe I as I wente
               Within the temple in ſouerayne place ſtande
               In ſuche aray as whan the aſſe hym ſhente
               With crye by nyght and with his ceptre in hande
               Full beſyly men ganne aſſaye and fonde
               Vpon his heed to ſette of ſondry hewe
               Garlandes full of freſſhe floures newe.
            
            
               ¶ And in a preuy corner in dyſporte
               Founde I Venus and her porter rycheſſe
               That was full noble and hauteyne of her porte
               Derke was that place and afterwarde lyghtneſſe
               I ſawe a lyte vnneth it myght be leſſe
               And on a bedde of golde ſhe laye to reſte
               Tyll that the hote ſonne gan to the weſt.
            
            
               ¶ Her gylte heers with a golde threed
               I bounden were vntreſſed as ſhe laye
               And naked fro the breeſt vnto the heed
               Men myght herſe and ſothly for to ſay
               The remanent couered well to my pay
               Ryght with a ſubtyll keuercheſſe of valence
               There was no thycker clothe of defence.
            
            
               ¶ The place gaue a thouſande ſauoures ſwote
               And Bacchus god of wyne ſate her beſyde
               And Ceres nexte that dothe of hunger bote
               And as I ſayd amyddes lay Cupyde
               To whome on knees the yonge folkes cryde
               To be theyr helpe but thus I let her lye
               And ſerther in the temple I gan eſpye.
            
            
               
               That in deſpyte of Dyane the chaſte
               Full many a bowe ybroke hanged on the wall
               Of maydens ſuche as gan theyr tymes waſte
               In her ſeruyce and peynted ouer all
               Of many a ſtory of whiche I touche ſhall
               A fewe as of Calyxte and Athalante
               And many a mayde of whiche the name I wante.
            
            
               Semiramus Candace and Hercules
               Byblys Dido Teſbe and Piramus
               Tryſtram yſoude Parys and Achylles
               Heleyne Cleopatre and Troplus
               Sylla and eke the mother Romulus
               All theſe were paynted on that other ſyde
               And all theyr loue and in what plyte they dyed.
            
            
               Whan I was come agayne into that place
               That I of ſpake that was ſo ſwete and greue
               Forthe walked I tho my ſelfe to ſolace
               Tho was I ware where there ſate a quene
               That as of lyght the ſomer ſonne ſhene
               Paſſeth the ſterre ryght ſo ouer meſure
               She fayrer was than ony creature.
            
            
               And in a launde vpon an hyll of flowres
               Was ſet this noble goddes of nature
               Of braunches were her halles & her bowres
               Y wrought after her crafte and her meſure
               Ne there was foule that cometh of engendure
               That there ne were preſte in her preſence
               To take her dome and gyue her audyence.
            
            
               
               For this was on ſaynt Valentynes day
               Whan euery foule cometh there to choſe his make
               Of euery kynde that men thynke maye
               And that ſo huge a noyſe gan they make
               That erthe ſee and tree and euery lake
               So full was that vnneth was other ſpace
               For me to ſtande ſo full was euery place.
            
            
               And ryght as Alayne in the pleynt of kynde
               Deuyſeth nature of ſuch araye and face
               In ſuche araye men myght her there fynde
               This noble empreſſe full of grace
               Bade euery foule to take her owne place
               As they were wonte alway fro yere to yere
               On ſaynt Valentynes day to ſtande there
            
            
               That is to ſaye the foules of rauyne
               Were hygheſt ſet and than the foules ſmale
               That eten as nature wolde enclyne
               As worme or thynge of whiche I tell no tale
               But water foule ſate loweſt in the dale
               And foule that lyueth by ſede ſate on the grene
               And that ſo many that wonder was to ſene.
            
            
               There myght men the royall egle fynde
               That with his ſharpe loke perceth the ſonne
               And other egles of a lower kynde
               Of which that clerkes well deuyſen konne
               There was the tyraunte with his fethers donne
               And grene I mene the goſhauke that dothe payne
               To byrdes for his outragyous rauayne.
            
            
               
               The gentyll faucon that with his fote dyſtreyneth
               The kynges hande / the ſperhauke eke
               The quayles fo the merlyon that peyneth
               Hymſelfe full ofte the larke for to leke
               There was the douue with her eyes meke
               The ielouſe ſwanne ayenſt his dethe that ſyngeth
               The oule eke that of dethe the bode bryngeth.
            
            
               ¶ The crane the geaunte with his trompes ſewne
               The thefe the choughe and eke ye ianglynge pye
               The ſcoruynge iaye the egles fo herowne
               The fals lap wynge full of trechery
               The ſtare that the counſeyle gan bewrye
               The tame ruddcke and the cowarde kytte
               The cocke that orologe is of thorpes lyte.
            
            
               The ſparowe Venus ſone / the nyghtyngale
               That clepyth forth the freſſhe leues newe
               The ſwalowe mordrer of the foules ſmale
               That maken hony of floures freſſhe of hewe
               The wedded turtle with his herte trewe
               The pecocke with his angels fethers bryght
               The feſaunte ſcorner of the cocke by nyght.
            
            
               The waker goes the cukkowe euer vnkynde
               The popyniay full of delycaſye
               The drake ſcorner of his owne kynde
               The ſtorke wreker of auowtrye
               The hote cormeraunte of glotenye
               The rauen and the crowe with her voyce of care
               The throſtle olde and the froſty feldfare.
            
            
               
               What ſhulde I ſay of foules euery kynde
               That in this worlde haue fethers and ſtature
               Men myght in that place aſſembled fynde
               Before that noble goddes of nature
               And yche of them dyd his beſy cure
               Benyngly to choſe or for to take
               By her acorde his formell or his make.
            
            
               But to the poynt nature helde on her honde
               A formall egle of ſhape the gentylleſt
               That euer ſhe ymonge her workes fonde
               The moſt benynge and goodlyeſt
               In her was euery vertue at his reſt
               So ferforthe that nature her ſelfe had blyſſe
               To loke on her and ofte her beke to kyſſe.
            
            
               Nature the vyker of the almyghty lorde
               That hote colde heuy lyght moyſte and drye
               Hathe knytte by euen nombre of a corde
               In eſy voyce began to ſpeke and ſaye
               Foules take hede of my ſentence I praye
               And for your eaſe in furtherynge of your nede
               As faſt as I may ſpeke I wyll me ſpede.
            
            
               Ye knowe well how on ſaynt Valentynes day
               By my ſtatute and thrugh my gouernaunce
               Ye come for to choſe and fle your way
               With your makes as I prycke you with pleſaunce
               But nethles my ryghtfull gouernaunce
               May I not let for all this worlde to wynne
               That he that moſt is worthy ſhall begynne.
            
            
               
               The tercell egle as that ye knowen well
               The foule royall aboue you all in degre
               The wyſe and worthy the ſecrete true as ſtele
               The whiche I haue fourmed as ye may ſe
               In euery parte as it beſt lyketh me
               It nedeth not his ſhappe you to deuyſe
               He ſhall fyrſt choſe and ſpeke in his gyſe.
            
            
               And after hym by ordre ſhall ye cheſe
               After your kynde eueryche as you lyketh
               And as your happe is ſhall ye wynne or leſe
               But whiche of you that loue moſte entryketh
               God ſende hym her that ſoreſt for hym ſyketh
               And therwithall the tercell gan ſhe calle
               And ſayd my ſone the choys is to you yfalle.
            
            
               But netheles in this condycyon
               Muſt be the choys of eueryche that is here
               That ſhe agre to his eleccyon
               Who ſo he be that ſhulde be her fere
               This is oure vſage alway fro yere to yere
               And who ſo maye at this tyme haue his grace
               In blyſfull tyme he came into this place.
            
            
               With heed enclyned and with full humble chere
               This royall tercell ſpake and taryed nought
               Vnto my ſouereygne lady and not my fere
               I cheſe and cheſſe with wyll and herte and thought
               The formell on your hande ſo well I wrought
               Whoſe I am all and euer wyll her ſerue
               Do what her luſt to do me lyue or ſterue.
               The ꝑ. of fou.
            
            
               
               Beſechynge her of mercy and of grace
               As ſhe that is my lady ſouerayne
               Or let me dye preſent in this place
               For certes longe may I not lyue in payne
               For in myne herte is koruen euery veyne
               Hauynge rewarde onely to my truthe
               My dere herte haue on my wo ſome ruthe.
            
            
               And yf I be founde to her vntrewe
               Dyſobeyſaunte or wylfull neclygent
               Auauntour or in proceſſe loue a newe
               I pray to you this be my iudgment
               That with theſe foules I be all to rent
               That ylke day that euer ſhe me fynde
               To her vntrewe or in my gylte vnkynde.
            
            
               And ſyth that none loueth her ſo well as I
               All thoughe ſhe neuer of loue behette
               Than ought ſhe be myne thrugh her mercy
               For other bonde can I none on her knette
               For neuer for no wo ne ſhall I lette
               To ſerue her how ferre ſo that ſhe wende
               Say what thou leſt my tale is an ende.
            
            
               Ryght as the freſſhe reed roſe newe
               Ayenſt the ſomer ſonne coloured is
               Ryght ſo for ſhame all wexen gan the hewe
               Of this formell whan ſhe herde all this
               Neyther ſhe anſwered well ne ſayd amys
               So ſore abaſſhed was ſhe tyll that Nature
               Sayd doughter drede you not I you aſſure.
            
            
               
               Another tercell egle ſpake anone
               Of lower kynde and ſayd that ſhulde not be
               I loue her better than ye do by ſaynt Iohan
               Or at leſt I loue her as well as ye
               And lenger haue ſerued her in my degre
               And yf ſhe ſhulde haue loued for longe louynge.
               To me alone had be the guardonynge.
            
            
               I dare eke ſay yf ſhe me fynde fals
               Vnkynde iangler or rebell ony wyſe
               Or ialouſe do me hange by the hals
               And but I bere me in her ſeruyſe
               As well as my wytte can me ſuffyſe
               Fro poynt to poynt her honoure for to ſaue
               Take ſhe my lyfe and all the good I haue.
            
            
               The thyrde tercell egle anſwered tho
               Now ſyrs ye ſe the lytell layſer here
               For euery foule cryeth out to be ago
               Forthe with his make or with his lady dere
               And eke herſelfe wyll nought here
               For taryenge her not halfe that I wolde ſay
               And but I ſpeke I muſt for ſorowe dey.
            
            
               Of longe ſeruyce auaunte I me nothynge
               But as poſſyble is me to dye to day
               For wo as he that hathe be languyſſhynge
               Theſe twenty wynter and well happen may
               A man may ſerue better and more to pay
               In halfe a yere though it were no more
               Than ſome man dothe that hathe ſerued full yore.
            
            
               
               I ne ſay not this by me for I ne can
               Do no ſeruyce that may my lady pleſe
               But I dare ſay I am her trueſt man
               As to my dome and fayneſt wolde her pleſe
               At ſhorte wordes tyll that dethe me ſeſe
               I wyll be hers wheder I walke or wynke
               And true in all that herte may bethynke.
            
            
               Of all my lyfe ſyth that day I was borne
               So gentyll ple in loue or other thynge
               Ne herde I neuer no man me beforne
               Who that had leyſer and connynge
               For to rehers her chere and her ſpekynge
               And from the morowe gan this ſpeche laſte
               Tyll downewarde wente the ſonne wonder faſte
            
            
               The noyſe of fowles for to be delyuered
               So loude range / haue doone and let vs wende
               That well wende I the wood all to ſhyuered
               Come of they cryed alas ye wyll vs ſhende
               Whan ſhall your curſed pledynge haue an ende
               How ſhulde a iudge eyther party leue
               For ye or nay without ony preue.
            
            
               The goos the ducke and the cukkowe alſo
               So cryed keke keke cukko we queke queke hye
               That thrugh myn eeres the noyſe wente tho
               The goos ſayd tho all this nys worthe a flye
               But I can ſhape hereof a remedye
               And wyll ſay my verdyte fayre and ſwythe
               For water foule who ſo be ſad or blythe.
            
            
               
               And I for worme ſoule ſayd the foule cuckow
               For I wyll of myne owne auctoryte
               For comune ſpede take on me the charge now
               For to delyuer vs is great charyte
               Ye may abyde a whyle yet parde
               Quod the turtle yf be your wyll
               A whyght may ſpeke hym were as good be ſtyll.
            
            
               I am a ſede foule one the vnworthyeſt
               That wote I well and lytell of connynge
               But better is that a wyghtes tongue reſt
               Then entremete hym of ſuche doynge
               Of whiche he neyther rede can nor ſynge
               And who ſo dothe full foule hymſelfe acloyeth
               For offyce vncommytted ofte anoyeth.
            
            
               Nature whiche that alway had an ere
               To murmure of the lewdneſſe behynde
               With faconde voyce ſayd / holde your tongues there
               And I ſhall ſoone I hope a counſell fynde
               You for to delyuer and from this noyſe vnbynde
               I iudge of euery folke men ſhall one call
               To ſay the verdyte of you foules all.
            
            
               Aſſented were to this concluſyon
               The byrdes all / and foules of rauyne
               Haue choſen fyrſt by playne eleccyon
               The tercelet of the faucon to dyffyne
               All her ſentence and as hym luſt to termyne
               And to nature hym they dyd preſent
               And ſhe accepteth hym with glad entent.
               The aſſem. of fou.
            
            
               
               The tercelet ſayd then in manere
               Full harde were it to preue it by reaſon
               Who loueth beſte this gentyll formell here
               For eueryche hath ſuche replycacyon
               That by ſkylles may none be brought adoune
               I can not ſe that argumentes auayle
               Then ſemeth it there muſt be batayle.
            
            
               All redy quod this egles tercelles tho
               Nay ſyrs quod he yf that I durſt it ſay
               Ye do me wronge my tale is not ydo
               For ſyrs taketh not a grefe I pray
               It may not as ye wolde in this way
               Ours is the voyce that haue the charge in honde
               And to the iudges dome ye muſt ſtonde.
            
            
               And therfore I ſay as to my wyt
               Me wolde thynke how that the worthyeſt
               Of knyghthode / and lengeſt had vſed it
               Moſt of eſtate of blode the gentylleſt
               Were ſyttynge to her yf that her leſt
               And of theſe thre ſhe wote her ſelfe I trowe
               Whiche that he be / for it is lyght to knowe.
            
            
               The water foules haue theyr hedes layde
               Togyder / and of ſhorte auyſement
               Whan eueryche had his large golde ſayde
               They ſayd ſothely all by one aſſent
               How that the goos with her faconde gent
               That ſo deſyreth to pronounce our nede
               Shall tell our tale and prayed to god her ſpede.
            
            
               
               And for theſe water foules tho began
               The goos to ſpeke and in her cakelynge
               She ſayd pes now / take kepe euery man
               And herken whiche a reaſon I ſhall forth brynge
               My wytte is ſharpe I loue no taryenge
               I ſay I rede hym thoughe he were my brother
               But ſhe wyll loue hym let hym loue another.
            
            
               Lo here a perfyte reſon of a goos
               Quod the ſperhauke neuer mote ſhe the
               Lo ſuche it is to haue a tongue loos
               Now parde fole it were better for the
               Haue holde thy peas then ſhewed thy nycete
               It lyeth not in his wytte nor in his wyll
               But ſothe is ſayd a foole cannot be ſtyll.
            
            
               The laughter aroſe of gentyll foules all
               And ryght anone the ſede foules choſen had
               The turtle true / and dyd her to them call
               And prayed her to ſaye the ſothe ſad
               Of this mater / and aſked what ſhe rad
               And ſhe anſwered that playnly her intent
               She wolde ſhewe / and ſothly what ſhe ment.
            
            
               Now god forbede a louer ſhulde chaunge
               The turtle ſayd and wexe for ſhame all reed
               Though that his lady euermore be ſtraunge
               Yet lete hym ſerue her alway tyll he be deed
               For ſo the I prayſe nought the goſes reed
               For though ſhe dyed I wolde not other make
               I wyll be hers tyll that the dethe me take.
            
            
               
               Well bourded quod the ducke by my hat
               That men ſhulde loue alway cauſeleſſe
               Who can a reaſon fynde or wytte in that
               Daunceth he mery that is myrthleſſe
               Who ſhulde recke of that is recheleſſe
               Ye queke quod the ducke full well and fayre
               There be moſterres god wote than a payre.
            
            
               Now fy chorle quod the gentyll tercelette
               Out of the donghyll came that worde full ryght
               Thou rauſte not ſe whiche thynge is well byſette
               Thou fareſt by loue as owles do by lyght
               The day them blyndeth full well they ſe by nyght
               Thy kynde is of ſo lowe a wretchedneſſe
               That what loue is thou canſt not ſe nor geſſe
            
            
               Tho gan the cuckow put hymſelfe in preas
               For foule that eteth worme / and ſayd as blyue
               So I quod he may haue my make in peas
               I recke not how longe that ye ſtryue
               Let yche of them be ſoleyne all theyr lyue
               This is my reed ſyth they may not acorde
               This ſhorte leſſon nedeth not recorde.
            
            
               Ye haue the gloton fylled ynoughe his paunche
               Than are we well ſayd the emerlyon
               Thou murderer of hayſoge on the braunche
               That brought the forth thou rufull gloton
               Lyue thou ſoleyne wormes corrupcyon
               For no force is for lacke of thy nature
               Go lewde be thou whyle thy lyfe may dure.
            
            
               
               Now peas quod nature I commaunde here
               For I haue herde all your opynyon
               And in effecte yet be we neuer the nere
               But fynally this is my concluſyon
               That ſhe herſelfe ſhall haue her eleccyon
               Of whome her luſt who ſo be wrothe or blythe
               Hym that ſhe cheſeth he ſhall haue her as ſwythe.
            
            
               For ſyth it may not here dyſcuſſed be
               Who loueth her beſt as ſayd the tercelet
               Than wyll I do this fauoure to her that ſhe
               Shall haue ryght hym on whom her herte is ſet
               And he her that his herte hath on her knet
               This iudge I nature for I may not lye
               To none eſtate I haue none other eye.
            
            
               But as for counſeyle to cheſe a make
               Yf I were reaſon than wolde I
               Counſeyle you the royall tercell take
               As ſayd the tercelet full ſkylfully
               As for the gentylleſt and moſt worthy
               Whiche I haue wrought ſo well to my pleaſaunce
               That it ought to be to you a ſuffyſaunce.
            
            
               With dredefull voyce the formell her anſwerde
               My ryght full lady goddes of nature
               Sothe is that I am euer vnder your yerde
               As is euery other creature
               And muſt be youres whyle my lyfe may endure
               And therfore graunte me my fyrſt boone
               And myne entent I ſhall you ſay ryght ſoone
            
            
               
               I graunte it you quod ſhe and ryght anone
               This formell egle ſpake in this degre
               Almyghty quene vnto this yere be done
               I aſke reſpyte for to aduyſe me
               And after that to haue my choys all fre
               This is all and ſome that I wolde ſpeke and ſey
               Ye gete no more all though ye do me dey.
            
            
               I wyll not ſerue Venus ne Cupyde
               For ſoche as yet by no maner way
               Now ſyth it may none other wayes betyde
               Quod nature here is no more to ſay
               Than wolke I that theſe foules were away
               Yche with his make for taryenge longer here
               And ſayd them thus as ye ſhall after here.
            
            
               To you ſpeke I ye tercelettes ſayd nature
               Be of good herte and ſerue ye all thre
               A yere is not ſo longe to endure
               And yche of you peyne hym in his degre
               For to do well for god wote quyte is ſhe
               Fro you this yere what after ſo befall
               This entremeſſe is dreſſed fro you all.
            
            
               And whan this werke all wrought was to an ende
               To euery foule nature gaue his make
               By euen acorde and on theyr way they wende
               A lorde the blyſſe and ioye that they make
               For yche of them gan other in wynges take
               And with theyr neckes yche gan other wynde
               Thankynge alway the noble goddes of kynde
            
            
               
               But fyrſt were there choſen foules for to ſynge
               As yere by yere was alway theyr vſaunce
               To ſynge a roundell at theyr departynge
               To do Nature honoure and pleſaunce
               The note I trowe ymaked was in Fraunce
               The wordes were ſuche as ye may here fynde
               The nexte verſe as I now haue in mynde.
            
            
               ¶ Que bien ayme atard oblye.
               And with theyr ſhout ȳge whan theyr ſonge was do
               That foules made at theyr flyght away
               I woke / and other bokes toke me to
               To rede vpon / and yet I rede alway
               I hope y wys to rede ſo ſome day
               That I ſhall mete ſome thynge for to fare
               The better / and thus to rede I wyll not ſpare.
            
            ¶ Explicit tractatus de congregatione volucrum
die ſancte Vnlentini.
            ¶ Thus endeth the congregacyon of foules
on ſaynt Valentynes day.
         
      
      
         
            
            ¶ Lenuoy of R. Coplande boke prynter.
            
               LAyde vpon ſhelfe / in leues all to torne
               With letters dymme / almoſt defaced clene
               Thy hyllynge rotte / with wormes all to worne
               Thou lay / that pyte it was to ſene
               Bounde with olde quayres / for aege all hoore & greue
               Thy mater endormed / for lacke of thy preſence
               But nowe thou arte loſed / go ſhewe forth thy ſentēce.
            
            
               And where thou become ſo ordre thy language
               That in excuſe thy prynter loke thou haue
               Whiche hathe the kepte frome ruynous domage
               In ſnowe ſwyte paper / thy mater for to ſaue
               With thylke ſame langage that Chaucer to the gaue
               In termes olde / of ſentence clered newe
               Thā methe moche ſweter / who cā his mȳde auewe.
            
            
               And yf a louer happen on the to rede
               Let be the goos with his lewde ſentence
               Vnto the turtle and not to her to take hede
               For who ſo chaungeth / true loue dothe offence
               Loue as I rede is floure of excellence
               And loue alſo is rote of wretchedneſſe
               Thus be two loues / ſcryture bereth wytneſſe.
            
            ¶ Finis.
         
         
            ¶ Imprynted in london in flete ſtrete at the ſygne of
the Sonne agaynſte the condyte / by me Wynkyn de
Worde. The. xxiiij. day of Ianuary / in the yere of our
lorde. M.CCCCC. & .xxx.
            
         
      
   