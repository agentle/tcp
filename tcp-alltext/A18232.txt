
      
         
            
            
            Hic incipit paruus Chato
            
               
            
            
               
                  
                     
                        •
                     Vm aīa aduerterē quam hoīes grauiter errare
               
               whan I aduerte in my remembraunce
               And see how fele folkes erren greuously
               In the wey of vertuous gouernaunce
               I haue supposyd in myn herte that I
               Ought to supporte and counceyl prudently
               Them to be vertuous in lyuyng
               And how they shal them self in honour bryng
               
            
            
               
                  Igitur fili carissime docebo te quo pacto mores
               
               Therfore my leue chyld I shal now telle the
               Herken me wel the maner and the guyse
               How thy sowle inward shal acqueynted be
               With thewes good and vertues in al wyse
               Rede and conceyue for he is to dyspyse
               That redyth ay and wote not what it ment
               
                  Suche redyng is no thyng but wynde myspent
            
            
               
                  Itaque deo supplica / parentes ama
               
               Pray thy god and prayse hym with al thyn herte
               Fader and moder haue ay in reuerence
               Loue hem wel and be thou neuer to smerte
               To here mennys counceyl but kepe the thens
               Til thou be cleped be clene withoute offence
               Salewe gladly to hym that is more digne
               Than art thy self▪ thy place to hym resigne
            
            
               
                  Magistrum metue / Rem tuam custodi
               
               Drede thy mayster thy thynge loke thou kepe
               Take hede to thy houshold ay loue thy wyf
               Pleasaunt wordes out of thy mouth shold crepe
               Be not I rous kepe thy behestis as thy lyf
               Be temporat wyth wyn & be not excessyf
               Thy wyfis wordes take in noon auctorite
               In foly slepe no more than nedyth the
            
            
               
                  Libros lege libros disce quod legeris memento
               
               In goodly bookes whylom shalt thou rede
               
                  And that thou redest in thy mynde thou shyt
               Stere no wyght to wrath. lye not I the rede
               Do wel to god and be wol the efte quyte
               Be not wicked nor to the wycked knyt
               Stonde in the place of pletyng excercise
               Deme the right and be counceyled of the wyse
            
            
               
                  Troco lude / aleas fuge / pactum serua
               
               Play with the toppe the dises loke thou eschewe
               Dispyse no man kepe euer thy behest
               Scorne neuer wretche than shalt thou neuer 
                     ••
                  we
               
                  Coueyte no mannys good s
                     •••
                  e fewe atte feste
               Loke thy vengeaunce be alwey with the leest
               Who hath doon the good haue in remembraunce
               Loue euery wyght and this shal the auaunce
            
            
               Beholde my mayster this litil tretise
               Whiche is ful of wyt and sapyence
               Enforce the this matere taccomplise
               Thynke it is translated at your reuerence
               Enrolle hit therfore in your aduertence
               And desyre for to knowe what catho
                     •…
                   mente
               Whan ye it rede let not your herte be thence
               But doth as this sayth with al your entente
            
            Hic finis parui cathonis
            
               
            
         
         
            
            Hic incipit magnus Chato
            
               
                  
                     sI deus est animus nobis vt carmina ditunt
                     Hic tibi precipue sit pura mente colendus
                  
                  For thy that god is inwardly the wyt
                  Of man and geuyth hym vnderstondyng
                  As dytees sayen therfore shalt thou vnshyt
                  Thyn herte to thy souerayn lord & kyng
                  
                  And pryncipally aboue al other thyng
                  
                  Geuyng hym laude / honour a reuerence
                  Which hath the endowed wyth excellence
               
               
                  
                     Plus vigila semper ne sompno deditus esto
                     Nam diuturna quies vicus alimenta ministrat
                  
                  A wake my chylde and loue no slogardye
                  In moche slept loke thou neuer delite
                  Yf thou purpose to worshyp for to stye
                  Longe slepe and slouthe to vyce doon men excite
                  It maketh men dul it mak
                        •
                     th hem vnperfite
                  It fosterith vp filthes of the flessh
                  It palleth also and wasteth bloodes fressh
               
               
                  
                     Virtutem primam puta esse compescere linguam
                     Proximus ille deo qui scit ratione tacere
                  
                  Trusteth wel also the first of vertues allo
                  Is to be stylle and kepe thy tonge in mewe
                  Of tonge vntied moche harme may falle
                  Loue me wel this is as the gospel trewe
                  Who that can delauyaunce of wordes eschewe
                  And reste with reason this is verrey text
                  To god aboue that man is alder next
               
               
                  
                     
                     Sperne repugnando tibi tu coutrarius esse
                     Couneniet nulli qui secum dissidet ipse
                  
                  Aduyse the wel that thou neuer trauerse
                  Thyn owne sentence for therof sueth shame
                  Sey not one & ofte the contrarye reherce
                  Suche repugnaunce wol make thy worshyp lame
                  Where stedfastnes wol cause thy good fame
                  For he shal neuer accorde with man on lyue
                  That with hym self wyl ay repugne and stryue
               
               
                  
                     Si vitam inspicias ho
                           •
                        m si denique mores
                     Cum culpas alios nemo sine crimiue viuit
                  
                  Yf thou aduertise and beholde aboute
                  The lyues of men and maners also
                  Bothe of thy self and other the withoute
                  In myddel erthe thou shalt fynde who
                  That in sōme part nys to vertue foo
                  Blame no man therfore yf ye doo a right
                  Sithe in erthe lakles lyueth no wyght
               
               
                  
                     Que nocitura tenes quamuis sint cara relinque
                     Vtilitas opibus preponi tempore debet
                  
                  Yf thou suppose thyng that shal noye and groue
                  Though they be dere and right grete of price
                  Suche as suffreth not thy proffyt acheue
                  Yf thou lyst to be rewled as the wyse
                  Absteyne the from suche thyng in al wyse
                  For it is more wysedom in sothfastnesse
                  To preferre prouffyt than suche richesse
               
               
                  
                     Constans et leuis vt res expostulat esto
                     Temporibus mores sapiens fine crimine mutat
                  
                  
                     It is a good lesson for the nones
                  A wyght to be tempryd with constance
                  And to be glad and mery eftsones
                  Not alwey sad ne light of coūtenaūce
                  A mānis chere may hym ful oft auaūce
                  For at eche tyme as ye thyng requyreth
                  So the wise man visageth & chereth
               
               
                  
                     Nil temere vxori de seruis crede querenti
                     Sepe etent mulier quē cōiunx diligit odit
                  
                  Gyf no credence alwey to thy wyf
                  That for hir Ire & vnpacience
                  With sharper tonge than is swerde or knyf
                  Playneth on thy seruaunt though none offence
                  Thou fynde in hym lerne wele this sentence
                  The wyf wol hate and cause to smerte
                  Often hym that her husbond loueth in herte
               
               
                  
                     Cumque mones aliquem nec se velit ipse moueri
                     Si tibi sit carus noli desistere ceptis
                  
                  And yf thou warne a wight of his forfete
                  Al though he grutcheth with frownyng countenaūce
                  And in his langage manace the and threte
                  Yet forbere thou not for al suche dysplesaunce
                  To teche hym to amende his gouernaunce
                  As thou began corecte that is a mysse
                  And that is a frendly tache I wysse
               
               
                  
                     Contra verbosos noli contendere verbis
                     Sermo datur cuntis animi sapiencia paucis
                  
                  Ayenst wordy folke ay ful of wynde
                  Stryue not at all it may not the profite
                  
                     Suche rasshe folkis ben in conceytis blynde
                  The wytles worde auaylith not a myte
                  In fele wordes is often wisedam ful lyte
                  For vnto euery wyght is gyuen speche
                  And yet the wyse ful ofte ben to seche
               
               
                  
                     Dilige sic alios vt fit tibi carus amicus
                     Sic bonus esto bonis ne te mala dampna sequātur
                  
                  Loue other men & haue them so in chere
                  That to thy self thy loue most extende
                  Loke no persone be to the more dere
                  Than thyn estate for thenne thou shalt offende
                  And hurte thy self and other folke amende
                  But euer cherisshe other and loue hem so
                  That to thy self thou be founden no foo
               
               
                  
                     Rumores fuge ne incipias nouus auctor haberi
                     Nam nulli tacuisse nocet nocet esse locutum
                  
                  Tydynges newe that fleen as the wynde
                  Eschewe my chylde wyth al thy dylygence
                  Be neuer besy newe tydynges to fynde
                  Suche nouelte causeth ofte offence
                  It is no wyt it is no sapience
                  It hurteth not a man to be in pees
                  But it doth harme to put his tonge in prees
               
               
                  
                     Rem tibi promissam certam promittere noli
                     Rara fides ideo qr multi multa loquntur
                  
                  Make no promyse of other mennys heste
                  Remembre wel that promyse is vnsure
                  But yf thou kepe thyn thy name sleest
                  To serue thy behest do thy besy cure
                  
                     Trust not the word of euery creature
                  Sum mannys feyth is esy to breke
                  For many folkes thynke not as they speke
               
               
                  
                     Cum te aliquis laudat iudex tuūs esse memento
                     Plus aliis de te qnā tu tibi credere noli
                  
                  With wordes fayr when fauel fedith the
                  Be thou not blynde for his fals flaterye
                  Lete thyn owne reason alwey thy Iuge be
                  And in effect yf thyn astate be hye
                  Though fauel with his crafte wyl blynde thyn eye
                  
                  In al thy lyf thou neuer gyf credence
                  More to thy self than to thy conscience
               
               
                  
                     Officium alterius multis narrare memento
                     Atque alijs cum tu benefeceris ipse sileto
                  
                  Whan thou seest another mans desert
                  As for his good dedes cōmendable
                  In euery place preuy or a pert
                  Suche a wyght with thy good word enable
                  And though he haue ben by the auaylable
                  Yet of thy good dede make thou no bobanuce
                  And than shal other men thyn name enhaunce
               
               
                  
                     Multo
                           
                              
                           
                           rum
                         cum facta senex et dicta resensus
                     Fac tibi succurrant iuuenis que feceris ipse
                  
                  And yf thou lyue long an olde man shalt thou be
                  Age wol approche maugre who sayth nay
                  Than perseyue beholde about and see
                  How aged folk ben tretyd wyth all day
                  And so pouruey for thy self asay
                  In to stoupyng age when thou art crept
                  
                     Thyng may the helpe that in thyn youthe was kept
               
               
                  
                     Ne cures si quis tacito sermone loquatur
                     Conscius ipse sibi de se putat omnia dici
                  
                  Charge not al though thou see men speke softe
                  Ne chaunge no chere for ofte it is ful bet
                  In secret wyse to s
                        ••
                     ke than crye on lofte
                  A man shold see alwey where he were set
                  And after that so shold he speke or let
                  But to the suspect of harme it semeth
                  Men speke of hym he none other demeth
               
               
                  
                     Cum fueris felix que sunt aduersa caueto
                     Non eodem cursu respondent vltima primis
                  
                  Whan fortune hath yeuen the felicite
                  And set the on hygh than beware of a falle
                  Than sueth ofte suche sharpe aduersite
                  Fals fortune tourneth as doth a balle
                  In her trust haue thou no sikernes at alle
                  Hyr perilous playe turneth whylom to grame
                  For the ende is woo that began that game
               
               
                  
                     Cum dubia et fragilis sit nobis vita tributa
                     In mortem alterius spem tu tibi ponere noli
                  
                  Our brotel lyf is here so ful of doute
                  That in very surete no wyght may stonde
                  So sodenly crepen the sowles oute
                  Al aboute this world in euery londe
                  Of yonge and olde for euery wyght is bonde
                  To deth therfore set not thyn affiaunce
                  In deth of hym that may the suruyue perchaunce
               
               
                  
                     Exiguum munus cum det tibi pauper amicus

                     
                        Accipito placide plene laudare memento
                  
                  A lityl yefte geuen wyth good entente
                  Of thy frende that lyueth in pouerte
                  With right good chere suche yefte take and hente
                  Supposyng ay that as good wylle hath he
                  And more than many men that richer be
                  Peyse not the yefte ne pondre not the pryse
                  Thentent is good 
                     and that shal the suffyse
               
               
                  
                     Infantem nudum cum te natura creauit
                     Paupertatis onus pacienter berre memento
                  
                  Sith nature that is thy first norice
                  Hath brought the hyder al nakyd and bare
                  Though thou neuer can richesse accomplice
                  But thou art holde alwey in pouertis snare
                  Yet no force make neuer to moche care
                  Take paciently pouerte for the best
                  Riches is not of nature but of erthe encrest
               
               
                  
                     Ne timeas illam que vite est vltima finis
                     Qui mortem metuit quod viuit perdit id
                           ••
                        sum
                  
                  Though deth be the fyn of euery creature
                  And no wyght on lyue shal from hym escape
                  Yet drede not deth with ouer besy cure
                  To lyue on erthe it is but a Iape
                  Yf thou shalt alwey after deth so gape
                  Thynk wel to dye but modefye thy thought
                  Or ellis to lyue auaylith the right nought
               
               
                  
                     Si tibi pro meritis nemo respondet amicus
                     Accusare deum noli sed tripse coherce
                  
                  For thy desert yf no frende thanke the
                  
                     I mene whan thou hast doon thy force and payn
                  To other folkes frendly for to be
                  Yf they can not gramercy to the sayn
                  Withdrawe thyn hond & so thy self refrayne
                  Blame not thy god for theyr vnfrendlynesse
                  But for suche men do afterward the lesse
               
               
                  
                     Ne tibi quid desit quesitis vtere parce
                     Vt que quod est serues semper tibi deesse putato
                  
                  Sith no ryche man that leuyth ony where
                  Yf he consume his goodes al and waste
                  But that pouerte shal greue sore and dere
                  Therfore my chyld suche goodes as thou hast
                  Let not to sone out of thy hond beraste
                  Lest than thy good hereafter wol the fayle
                  Holde that thou hast it may the efte auayle
               
               
                  
                     Quod prestare potes ne bis pro miseris vlli
                     Ne sis ventosus dum vis bonus esse videri
                  
                  Be
                        •
                     ote no man a thyng to lene hym twyse
                  
                     And fayle hym onys that is but vilanye
                  Yf thou may lene do hit in frendly wyse
                  Suche cheuysaunce a frende loth to be wrye
                  Of thy good dedes clamour thou not ne crye
                  Be not wyndy ner of wordes breme
                  Yf a good man thou liste appere and seme
               
               
                  
                     Qui similat verbis nec corde est fidus amicus
                     Tu quoque fac simile sic ars deluditur arte
                  
                  And yf thou fynde the sone of doublenesse
                  The fals dissymylour yf thou espye
                  With peynted wordes and herte ful of falsnesse
                  
                     Thou maist in no wyse better blere his eye
                  Than to serue hym wyth his owne trecherye
                  With wordes fayr and frendly to departe
                  Ment thou the same & arte begyle by arte
               
               
                  
                     Noli hoīes blando nimium sermone probare
                     Fistula dulce cauit volucrem dum decipit auceps
                  
                  Preue thou neuer a man by ouer paynted speche
                  For vnder fayr wordes is ofte annexid gyle
                  The word is gay but frendeshyp is to seche
                  As it is sayd suche crafte is in this Ile
                  Yet sōme thynke ylle whan they their tunges fyle
                  The whistelyng fouler makyth mery songe
                  And so the byrdes begyleth he amonge
               
               
                  
                     Cum tibi sint nati nee opes tunt artibus illos
                     Instrue quo possint mopem deffendere vitam
                  
                  Whan so is that thou hast goten chyldren
                  Loke in her yongth than enforme hem so
                  In sōme craft & mister that they may therin
                  Lerne to gete her lyuyng and to deffende also
                  Her lyf whiche euer nedeth & that they vnto
                  Vertu may atteyne for that he no craft can
                  Ofte tyme nedyth & is in daunger of euery man
               
               
                  
                     Quod vile est carum quod carum vile putato
                     Sic tibi nec cupidus nec auarus nosceris vlli
                  
                  Haue thys conceyte for it is ofte sene
                  Thyng dere bought ful ofte bate of price
                  And thynges that litel of value ben
                  In tyme comyng may to grete derth aryse
                  Remembre wel this and ay it aduertise
                  
                     Thus shalt thou best the name of chyncherye fleme
                  And other men shal the no nygard deme
               
               
                  
                     Que culpare soles ea tu ne feceris ipse
                     Turpi est doctori cum culpa redarguit ipsum
                  
                  Aduyse the wel let reason be thy guyde
                  Whan other folkes thou art aboute to blame
                  That suche defaulte in the be not espyed
                  For yf it be than shalt thou haue the shame
                  A mannys honour suche thyng wol reclame
                  It is ful foul when a man wol teche
                  Yf that his dedes ageynst his wordes preche
               
               
                  
                     Quod iustum est petito vel quod videatur honestum
                     Nam stultum est petere quod possit iure negari
                  
                  Loke thy desyre be groundyd of right
                  And than that it neuer trauerse honeste
                  For as often tymes as ony worldly wyght
                  Desireth more than right or equyte
                  Than may his request sone replied be
                  And it is cleped uycete and grete folye
                  To aske ofte that right wol ay denye
               
               
                  
                     Ignotum tibi tu noli preponere notis
                     Cognita iudicio constant incognita casu
                  
                  Chaunge not a frende that thou knowest of olde
                  For ony newe in trust that thou shalt fynde
                  A better than he but in thy handes thou holde
                  Hym that hath ben to the frendely and kynde
                  For suche eschaunges ben ofte ful blynde
                  The semeth thou knowest neuer a dele
                  To knowe a trusty frende it is casuele
               
               
                  
                     
                        Cum dubia in certis versetur vita periculis
                     Pro lucro tibi pone diem quicun
                           
                              
                           
                           que
                         laboras
                  
                  Sith that mannys lyf is ofte ful of myserie
                  Whilom in myrthe and after in myschyef
                  Now in the valey & now in the hylle on hye
                  Now is man pour and after by riches in relieue
                  The shynyng morowe hath ofte a stormy eue
                  To this polecie take hede at the last ende
                  Haue lucre for thy labour or that thou wende
               
               
                  
                     Vnicere cum possis interdum cede sodali
                     Obsequio quin dulces retinentur amici
                  
                  Though thou may ouercome and haue the victorye
                  Of thy frende or felowe yet ay forbere
                  Refrayne thy self and be not haute or hye
                  Irous handes ful euyl doo greue and dere
                  Where easy softenesse frendes may conquere
                  For by good dedes set in lowlynesse
                  Men ben to gyder knyt in frendlynesse
               
               
                  
                     Ne dubites cum magna petas inpendere parua
                     Hijs etenim rebus coniungit gracia caros
                  
                  The lymytour that vysiteth the wyues
                  Is wyse ynough of hym a man may lere
                  To yeue nedlis pynnes girdeles and knyues
                  The craft is good thus doth the wyse frere
                  Yeueth thyng smale for thynge that be dere
                  Yf thou receyue euer yeue thou sumwhat ageyn
                  And that wol ay norisshe loue in certeyn
               
               
                  
                     Litem inferre caue cum quo tibi gracia iuncta est
                     Ira odium generat concordia nutrit amorem
                  
                  
                     Toyle not ne stryue wyth hym that is thy frende
                  Bewaar of that make neuer thy frende thy foo
                  A toylous man may frendshyp breke and shende
                  Thise baratours that ben mysrewled so
                  Interupte hem self and wrappen in moche woo
                  For wycked wrath engendreth but hate
                  Where as good accorde norisshe loue algate
               
               
                  
                     Seruorū ob culpam cum te dolor vrget in iram
                     Ipse tibi moderare tuis vt parcere possis
                  
                  whan thy seruaunt thou takest in defaut
                  Though he can not his negligence excuse
                  Yet in thyn yre make not to fiers a saute
                  But wyth thy male talent take treuse
                  So shalt thou fynde ease this fete yf thou vse
                  Reule thy passyon and ay by suche mesure
                  That thou saue hem that ben vnder thy cure
               
               
                  
                     Quem superare potes interdum vince ferendo
                     Maxima etenim morum semper paciencia virtus
                  
                  Sufferaunce doth ease was sayd long a goo
                  Suffre thou and haue al thyn entent
                  Thaugh al thou mayst ouer yet do thou not so
                  Conquere by sufferaunce and be pacient
                  But for to folowe cruelte neuer consent
                  For it is clepyd a vertue wyth excellence
                  A wyght to lyue in humble pacience
               
               
                  
                     Conserua pocius que sūt iam parta labore
                     Cum labor in dampno crescit mortalis egestas
                  
                  Be not to skant nor be not to prodygal
                  Conserue thy thynges goten wyth trew labour
                  
                     It is ful fayr to be called liberal
                  But ay eschewe wast and be not surfetour
                  Consume not al thy tresour in one hour
                  Whan of thy labour riseth none auayle
                  Nedes pouerte must the in haste assayle
               
               
                  
                     Dapsilis interdum notis caris et amicis
                     Cum fueris felix sēper tibi proximus esto
                  
                  Be thou not like senola for he wold ete
                  With euery man and at his feste hym fede
                  But neuer no man myght taste of his mete
                  Nor no wight to hym come but he to al men yede
                  Be fre of thy mete but look that largesse lede
                  The no ferther than thou may easly ateyne
                  Be euer thyn owne frende thus caton sayth certeyne
               
               
                  Take hede sir and see how holsomly this clerk
                  Entreteth men wyth vertuous doctryne
                  The first parte of thys compendious werke
                  In worshyp how they shal ful clerely shyne
                  Guydyng to renewe streight as a lyne
                  Whos preceptis to obserue yf that ye lyst
                  And to his counceyl your hertes to enclyne
                  Right in your age ful wele it shal be wyst
                  The vertuous forme that men shal forth conuey
                  Lo in this lyf as bridel doth a best
                  That man do not erre here in thys perilous wey
                  Stablisshyng hym as doth a stedfast arest
                  And as siker guydes that men worthyest
                  Mannys leuyng here to set in gouernaunce
                  This sage cathon putteth in remembraunce
               
            
            
               
               Incipit secundus liber
               
                  
                     tElluris si forte relis cognoscere cultus
                     Virgilium legito quod si mage nosce laboras
                     Herbarum vires macer tibi carmine dicet
                  
                  Yf thou lust my chyld set thy hertly decit
                  Of erthe to knowe the tylthe and the culture
                  And yf thou wolt be of knowleche parfit
                  Why sōme is erable & sōme eke pasture
                  Why sōme is fresshe lyke floures of picture
                  I counceyl the to studye sadly for a whyle
                  In the laureat poete grete virgile
               
               
                  
                     Si romana cupis et punica noscere bella
                     Lucanum queras qui martis prelia dicit
                  
                  And thou haue desirous fressh corage
                  To here of romayns nobyl worthynes
                  How they veynquysshed them of cartage
                  
                     And many other thrugh manly prowesse
                  Than rede lucan ful wel can he expresse
                  Who bare hym best in toun and also in felde
                  And who dyd merueyles vnder martes shylde
               
               
                  
                     Si quis amare libet rel discere amare legendo
                     Nasonem petito sin autem cura tibi hec est
                  
                  And who that lust eke of louers for to rede
                  And in what wyst hem self for to auaunce
                  As in that craft naso can teche hym for to spede
                  For sōme loue song. harpe / pipe / and daunce
                  Sōme in redyng and other thyng of plesaunce
                  
                     Sōme louen couertly eke and lust not be espyed
                  
                  And sōme wold be knowen thus writeth ouyde
               
               
                  
                     Vt sapiens viuas audi que dissere possis
                     Per que semotum vicijs deducitur euum
                  
                  But yet my lef chyld yf that in auenture
                  Thyn herte be yeuen to noon suche maner thyng
                  
                  Or that it be not vnto thy plesure
                  That virgyl macer lucan / or naso doth brynge
                  Yet that thou may be wyse after in thy lyuyng
                  
                  Yf thou lust to me to yeue audyence
                  I shal shewe the doctryne of sapyence
               
               
                  
                     Ergo ades que sit sapiencia disce legendo
                  
                  Therfore my chylde come nere to me and lere
                  And I shal the shewe the verray tresure
                  Of sapyence yf the lyst to herken and here
                  And eke how thou shalt in good estat endure
                  And lede thy lyf holy after goddis plesure
                  Therfore aproche and lere thys redyng
                  To ben a man ay vertuous of leuyng
                  
               
               
                  
                     Si potes ignotis etiam prodesse memento
                     Vtilius est regno meritis adquirere amicos
                  
                  Ther is no wyght that ferther may reporte
                  Of thy good dedes than the straunger may
                  Make hym ay good chere & shewe hym disporte
                  And be shal wyth honour vtter the this no nay
                  For the vnknowen it proffyteth sumtyme tassay
                  Frendes y nowe to haue it is a better thyng
                  Th
                        •
                     n is frendles ony man to be a kyng
               
               
                  
                     Mitte 
                           ••
                        cana dei celum inquirere quid sit
                     
                        Cum sis mortalis que sunt mortalia cura
                  
                  Of goddis mysterye ande eke of his worchyng
                  Make neuer my chyld to fer inquyraunce
                  It is foly ony man to muse on suche thyng
                  
                  Dispute thou neuer vpon thy goddes purueaunce
                  For al thyng must be vnder his gouernaunce
                  
                     And sith thou art man clad in mortalite
                  Dispute thou of thyng suche as mortal be
               
               
                  
                     Linque metum lete nam stultum ē tēpore in euum
                     Qui mortem metuit amitit gaudia vite
                  
                  The drede of deth that is inordynate
                  I mene to drede it ay and neuer to cese
                  Beware of that I counceyl the algate
                  For this is trewe as the gospel doutles
                  Who that dredeth deth is alwey myrthles
                  Whan drede of deth ony man so agrudgeth
                  He wasteth his tyme & ay his lyf abredgeth
               
               
                  
                     Iratus de re incerta contendere noli
                     Impedit ira animum ne possit cernere verum
                  
                  For thyng that is to the vncerteyn
                  Whan thou art wroth loke neuer that thou stryue
                  But first thou oughtest to knowe the mater playn
                  For there is no persone onely on erthe alyue
                  But that he fro hym self is also blyue
                  As besy wrath hath kyndled hym on fyre
                  And than can he not deme the trouth for Ire
               
               
                  
                     Fac sumptū propere cū res desiderat ipsa
                     Dandum etenī ē aliquid cū tempus postulat aut res
                  
                  As tyme requyreth so make ay thyn expence
                  
                     Mesure thyn hand eke after the prophecee
                  Of thyng of tyme and also of the precence
                  So that thou spende nomore than nedyth the
                  And that spende look that thyn herte be fre
                  A man shold doo cost and make his spendyng
                  Consyderyng the tyme & eke of his costis rewardyng
               
               
                  
                     Quod nimium est fugito paruo gaudere memento
                     Tuta magis puppis modico que flumine fertur
                  
                  To moche is nought of ony maner thyng
                  
                  The mene is good 
                     and most comendable
                  That man standeth surest here in this lyuyng
                  
                  With mene astate that holdeth hym greable
                  Plente and pouerte to gadre be not suffrable
                  For than is the shyp in the see moost surest
                  What tyme the flood is moost demurest
               
               
                  
                     Quod pudiat socios prudens celare memento
                     Ne plures culpant id quod tibi displicet vni
                  
                  Yf thou knowe ought that may turne in to shame
                  Kepe it secret and for no thynge it bewrye
                  Be neuer to besy suche thyng to proclame
                  Or publisshe as thou knowest wol reprye
                  Make not allo men to gauren on it and crye
                  Lest that men dampne the to other folkes vnknowe
                  For suche fals demers thou mayst fynde y nowe
               
               
                  
                     Nolo putes prauos 
                           ••…
                        es peccata lucrari
                     Temporibus peccata latent et tempore patent
                  
                  Yf thou espye and see or perceyue a forfaiture
                  And eke a shrewe of mysgouernaunce
                  Trust wel that sumtyme shal come an cure
                  
                     Whan for his dedes he shal suffre penaunce
                  A cursed dede axeth wreche and vengeaunce
                  Though wyckydnesse for the tyme be kept secre
                  Yet atte last it wol dyscouered be
               
               
                  
                     Corporis exigin vires contempnere noli
                     Consilio pollet cui vim natura negauit
                  
                  Though sumtyme nature hath ben vnkynde
                  And geuyth a man to be of smal stature
                  Yet remembre my chyld 
                     and haue in thy mynde
                  That thou neuer dispyse that creature
                  For god may sende hym fortune and bone vre
                  And ofte they be wyth good counceyl alied
                  
                  To whom nature hath grete strengthe denyed
               
               
                  
                     Quem scieris non esse parem tibi tempore cede
                     Victorem a victo superari sepe videmus
                  
                  Whan thy hap is to trauerse and haue a do
                  With hym that is nought egal to thy myght
                  Thyn vttermest power shewe not suche vnto
                  Lest that eftesones he haue the in lyke plight
                  For it is often seen in batayl and in fyght
                  Fortune chaungyth ofte wythin one our
                  And he is scomfyted that was erst victour
               
               
                  
                     Aduersus notum noli contendere verbis
                     Lis minimis verbis interdum maxima crescit
                  
                  Of brondes smale be made fyres grete
                  Withdrawe the brondes the fyre shal decrece
                  Ageyn the hyer loke thou not plete
                  With wordes fele for wordes dyscorde thy pece
                  The man is wyse that can of wordes cece
                  
                     For this is as verily soth as god gaf lyf
                  That wordes smale breden ful moche stryf
               
               
                  
                     Quod deus intendit noli prequirere sorte
                     Quod statuit de te sine te deliberat ipse
                  
                  Dele not wyth magyke nor wyth sorcerye
                  In goddes hande is al fortune and fate
                  Be not about to calke by destenye
                  Whether thou be myserous or fortunate
                  Let god alone in hym is al thyn estate
                  For what hym lyst of the to purpose
                  Withouten the he can ful wel dyspose
               
               
                  
                     Iuuidiam nimio cultu vitare memento
                     Que si non ledat tamen hanc sufferre molestum
                  
                  Beware ay of enuye wyth tatches felle
                  Within thyn herte look ay that she ne rest
                  For it is one of the chyef paynes of helle
                  Whan she soiourneth wythin a mannys brest
                  Than brennyth fenyx in her owne nest
                  And than she may none other man myscheue
                  Yet ethna cesith not her self to greue
               
               
                  
                     Esto forti animo cum sis dampuatus inique
                     Nemo diu gaudet qui iudice vincit iniquo
                  
                  Enforce thyn hert wyth manly sufferance
                  Though that fals Iugement ageyn the procede
                  Be thou not abasshed in word ne countenaunce
                  For ofte tymes the fals oppressour may reule & lede
                  The lawe but truste me wel wythouten drede
                  Longe to reioyse acheue he may not
                  Whiche by menes vntrewe his goodes so gat
               
               
                  
                     
                        Nec te collandes nec te culpaueris ipse
                     Hoc faciunt stulti quos gloria vexat īanis
                  
                  Thy self also loke thou not preyse
                  Nor dispreyse but let thou other men alone
                  Alwey after prudence thy wordes peise
                  For thyn auaunt honour shalt thou gete none
                  But haue a mok as sone as thou art gone
                  A man to preyse hym self as sayth the scole
                  Or dispreyse moche is token of a fole
               
               
                  
                     Litis preterite noli maledicta referre
                     Post inimicitias iram meminisse malouim est
                  
                  Wrath of olde that shold be kepte out of mynde
                  Be thou not about to make it on lyue
                  But the enuyous hath ay a tatche of kynde
                  Suche malyce my chyld loke thou neuer reuyue
                  For suche malyce of olde wrath maketh a stryue
                  And who remembreth olde enemyte
                  A wycked man forsothe is he
               
               
                  
                     Vtere quesitis modice cum sumptus habundat
                     Labitur exiguo quod partum est tempore longo
                  
                  Whan it is tyme of cost and grete expence
                  Bewaar of waste & spende ay by mesure
                  Who that to kepe or spende hath no difference
                  Maketh his goodes may not longe endure
                  For the olde prouerbe sayth mesure is tresure
                  Remembre that sone thy goodes may slippe a way
                  That before were goten in many a sondry day
               
               
                  
                     Incipiens esto cum tempus postulat aut res
                     Stulticiam similare loco prudencia sūma est
                  
                  
                     It is no wysdom a man alwey to be sage
                  But somtyme to be nyce and feyn folye
                  Who that hath this fete shal fynde avauntage
                  Whan tyme and thyng desireth that espye
                  And than dyssymyle that is grete polecie
                  For sumtyme to be vnwyse by apparence
                  Amonge the wyse is clepyd hye prudence
               
               
                  
                     Luxuriam fugito simul et vitare memento
                     Crimen auaricie nam sunt contraria fame
                  
                  The fylthy flessh meuyng the bestyal
                  That fyghteth ay ageyn the sowle wythin
                  By force of hyr attise
                        •…
                     ent liberal
                  Eschewe my chyld and kepe the from her gynne
                  That art and grace ben set ful fer a twyn
                  And eschewe ay of auarice the wicked fame
                  Thise two they ben that causen euyl name
               
               
                  
                     Noli tu quedam referenti credere semper
                     Exigua ē tribuenda fides q
                           •
                         multi multa loquntut
                  
                  Beleue thou not lightly in euery wyghtis sawe
                  For sōme reporten thynge al other wyse
                  Than it was euer thought or don or sawe
                  And sōme haue it also of custume and of guyse
                  To fede follie with flateryng and lyes
                  Therfore geue lytel trust to suche feyr spekyng
                  For many folkes speke vntrewe thyng
               
               
                  
                     Quod potu peccas ignoscere tu tibi noli
                     Nam nullum crimen vini set culpa libentis
                  
                  Yf thou surfete in drynk forgete thou not that
                  Auyse the wel efte thou come not in that snare
                  
                     Withdrawe thyn honde fede not thy throte to fat
                  Drynke that suffyseth the & ellys loke thou spare
                  To moche drynke makyth men of wyt ful bare
                  And yet the wyn therof is not to blame
                  To blame is the drynker that makyth hym lame
               
               
                  
                     Concilium archanum tacito cōmitte sodali
                     Corporis auxilium medico cōmitte fideli
                  
                  To thy trusty frende that is secret to the
                  Shewe thy counceyl and thy nede bewrye
                  For a trusty frende is the chest of pryuyte
                  But it is grete hap suche frendes to espye
                  Trye out one among al a companye
                  And of thy body betake thou al the cure
                  Vnto suche a leche that is trusty and sure
               
               
                  
                     Successus indignos noli tu ferre moleste
                     Indulget fortuna malis vt ledere possit
                  
                  W
                        •…
                     h thy self agreue the neuer to sore
                  Though thyng amys sumtyme betyde
                  Dismay the not in besy wyse therfore
                  For thyn aduenture nedes thou must abyde
                  Fortune may not alwey be on thy syde
                  With harmes to greue ay in wayte lieth she
                  To reue men welthe honour and prosperite
               
               
                  
                     Prospice qui veniunt hos casus esse ferendos
                     Nam leuius ledit quicquid preuidimus ante
                  
                  In thyn owne self compasse aboute ay before
                  Thyng to perceyue that after wol falle
                  It noyeth not 
                        〈◊〉
                      greueth half so sore
                  That is afore seen as other thyng shalle
                  
                     Sodeyn chaunces diseasith most of al
                  It hurteth ay lesse and is in better plight
                  Where a man prudently can haue a fore sight
               
               
                  
                     Rebus in aduersis animum submittere noli
                     Spem retinere spes vna animum non morte reliquet
                  
                  Whan dyuerse thynges trauerse thyn entent
                  And thou art wrapped in aduersite
                  For wanhope look thou be not lost ne shent
                  Lete neuer dyspayr thy wyt bereue the
                  But abyde the tyme that better shal be
                  Hope is she that shal make the a seth
                  Hope leueth not a man tyl man leue the breth
               
               
                  
                     Rem tibi quam noscis aptam dimittere noli
                     Fronte capillata post hec occasio calua
                  
                  Whan men profre than is tyme to reteyne
                  Take ay thyng whyle they ben in season
                  Many profre now that after wol refreyne
                  For that is plente now wol afterward be geson
                  Therfore take ay in tyme for so counceyleth reson
                  For the 
                        ••
                     lled 
                        〈◊〉
                      was sumtyme ful of herys
                  Whiche is now 
                        〈◊〉
                      wythout r
                        •
                     su
                        •…
                      or sherys
               
               
                  
                     Quod sequitur specta quod īminet ante videto
                     Illum imitare deum qui partem spectat vtramqr
                  
                  Prouyde thy self and haue delyberaunce
                  By likly coniecture what may betyde
                  Aduertise my chylde in thy remembraunce
                  Afore and after aboute on euery syde
                  Folowe that god wol and lete hym be thy guyde
                  Whiche hath al thyng oonly in his gouernement
                  
                     Fortune feture & pouste & al that is presente
               
               
                  
                     Forcior vt valeas interdum parcior esto
                     Pauca voluptati debentur plura saluti
                  
                  It is a tatche of a deuouryng honde
                  To receyue superfluyte and do eke excesse
                  Tyl his receyt ageyn from hym rebonde
                  Contente thy nature and fle ay from gredynesse
                  Foule lustes kepe ay vnder fote and represse
                  Fede not thy lust wyth al that she wol craue
                  Yf that in helth the list thy lyf to haue
               
               
                  
                     Sic tibi precipue quod primum est cura salutis
                     Tempora ne culpes cum sint tibi causa doloris
                  
                  Take good hede eke of thyn owne astate
                  To rewle thy body wel wyth good dyete
                  In tyme but loke thou be not at debate
                  Thrugh thyn owne reule and surfete
                  Though sekenes and sorowe haue yeue the an hete
                  The tyme is good 
                     and no diesmale ther is
                  But yf men it make for that they doon a mys
               
               
                  
                     Sompnia ne cures nam meus humana qd optat
                     Dum vigilat sperat per sompnum cernit idipsū
                     
                  
                  Drede thou no dremes so seyth deutronomye
                  For ofte they be caused of dyuers complexion
                  Sōme of ymagynacions & many a nyce fantasie
                  Or ellis of blood or of superflue replexion
                  For dremes ben ofte deceit and fals illusion
                  Whan they be wakyng they desyre and thynke
                  Vpon that thyng they dreme whan they wynke
               
               
                  
                     Iudicium populi nunquam contempseris vnus
                     
                        Ne nulli placeas dum vis contempnere multos
                  
                  Whan that a multitude hath yeue a decree
                  Or concluded ought ageyn thyn entent
                  Trauerse yet neuer ageynst the coment
                        •
                     e
                  For yf thou doo thou shalt be sore shent
                  Dispise thou not alone the peoples Iugement
                  In aduenture thou please of hem not oon
                  Whiles thou woldest trauerse hem euerichoon
               
               
                  Museth a whyle what al thyse maters mene
                  Abydeth si
                        •
                      and goo no ferther yet
                  For to rede theym vaileth not a bene
                  To no man but he the kernel vnknet
                  Therfore al your herte and al your mynde vnshet
                  And loke what lieth vnder the boystous rynde
                  And I dar say of wysdam and of wyt
                  Plente and foyson therin shal ye fynde
                  Refressheth your spyrites with this holsom diete
                  That fostreth vertues and kepith a lyue
                  To your persone me thynketh ful mete
                  For to receyue suche a ioyful nutretyf
                  Whiche your astate shal ay preserue in lyf
                  In grete honour and kepe you from noyaunce
                  Out of the daunger of vices infectif
                  Yf ye wyrche after thys ordenaunce
                  And in especial look that your dede
                  May bere trewe wytnes and testefye
                  The maters that ye beholde and rede
                  Loke hem with your hert as wel as wyth your eye
                  And than dar I sey sum what ye shal espye
                  
                     In thys werk that shal meue your corage
                  Wherfore your herte your eye and your spirite applie
                  Your self ay to rewle after thyse dedes sage
               
            
            
               Incipit liber tercius
               
                  
                     hOc quicūque velis carmen cognoscere lector
                     Hec precepta feres que sūt gratissima vite
                  
                  Lo what wyght that lustyth hym for to rede
                  In this my dyte sum what shal he fynde
                  Wherwyth he may his sowle fostre and fede
                  With vertue and it from vyces vnbynde
                  Come nere my chyld therfore and haue in mynde
                  Suche doctryne in thyn herte to bere awey and lere
                  As to thy self here after shal be leef and dere
               
               
                  
                     Instrue preceptis animum ne discere cesses
                     Nam sine doctrina vita est quasi mortis ymago
                  
                  Mannys sowle resembleth a newe playn table
                  In whiche yet appereth to sight no picture
                  The philosophre sayth wythouten fable
                  Right so is mannys sowle but a dedly fygure
                  Vnto the tyme she be reclamed wyth the lure
                  Of doctryne & so gete hyr a good habyt
                  To be expert in cunnyng science and proffyt
               
               
                  
                     Interpone tuis interdum gaudia curis
                     Vt possis animo quemuis sufferre laborem
                  
                  Who that lakketh rest may no whyle endure
                  Therfore amonge take ease and dysporte
                  Delite the neuer in grete besynesse and cure
                  
                     But that whilom thou mayst also resort
                  To playes recreacions and al other comfort
                  Than shalt thou better labour a
                        •
                     te longe
                  Whan thou hast myrthe thy besynesse amonge
               
               
                  
                     Cum recte viuas ne cures verba malorum
                     Arbitrij nostri non ē quod quisque loquatur
                  
                  Yf thou lyue Iustly ay kepe vp right
                  Neuer declynyng for mede lucre drede or fauour
                  Treuly than standest thou in a ful holsom plight
                  Though men maligne the wyth wordes of rigour
                  Yf thou lyue thus thy good lyf is thy tour
                  We may not let the peple to gaure and crye
                  But do yet wel though they myssey or lye
               
               
                  
                     Productus testis saluo tamen ante pudore
                     Quantumcunqr potes scelato crimen amici
                  
                  Sone yf thou be called the soth to testefye
                  Euermore sauyng thy worshyp and honeste
                  Thy frendes trespas be not about to bewrye
                  Where as no shame therof may growe to the
                  This requyreth ay good frendshyp parde
                  In wele and the trewe beneuolence
                  Betwyx folkes is frendshyp in assistence
               
               
                  
                     Sermones blandos blesos
                           
                              
                           
                           que
                         cauere memento
                     Simplicitas viri fama est fraus ficta loquendi
                  
                  Make besy watche kepe wel thy sowle algate
                  
                     Behold wysely about & spye thy couert trayne
                  Whan that fals fauel knokketh at thy yate
                  He menyth gyle though outward he fayr feyn
                  For he can anoynte lothe thyn eres tweyn
                  
                     With the oyle of plesaunce in ful grete foyson
                  But yet vnder that kepe th
                        •
                      wel from this poyson
               
               
                  
                     Segniciem fugito que vite ignauia fertur
                     Nam cū aīmus languet consumit inercia corpus
                  
                  Slouth slogardye and dul ydelnesse
                  And lachesse that causith to be negligent
                  Enforce the ay to eschewe wyth al thy besynesse
                  For ydel sowle makyth thy body shent
                  Treuly there is in erthe no gretter argument
                  For to conclude thy mortal body vnapte
                  Than the soule in ydelnes to be wrapte
               
               
                  
                     Comoda multa feras sinautem spreueris illud
                     Non me scriptorem 
                           
                              
                           
                           sed
                         te neglexeris ipse
                  
                  Enprynte my techyng in thy soule stedfast
                  And ful proffytable thou shalt it fynde
                  Forsake it not ner fro thyn herte it caste
                  For yf that thou exclude out of thy mynde
                  This lesson thou art ful bareyn and blynde
                  From vertues and therfore wyte not me
                  Sithen the defaulte my sone is than in the
               
               
                  
                     Alterius dictum aut factū ne carpseris vnquam
                     Exemplo simili ne te derideat alter
                  
                  It is ful hard to please euery wyght
                  Displese the of no maner dedes ner them lak
                  Nor theyr wordes neither for euen so right
                  As thou displesed them behynde thy bak
                  Right so wol men make the a mok and a knak
                  For the contrarie though men had it sworn
                  The scorner shal be guerdoned ay wyth scorn
               
               
                  
                     
                     Quod tibi sors dederit tabulis supprema notato
                     Augendo serua ne sis quem fama sequatur
                  
                  Whan thy last sort that men callen fate
                  Is good and plesaunt after thyn entent
                  This mene I lo whan thou art fortunate
                  Recorde al thy goodes that god hath the sent
                  And suffre hem not reklesly to be spent
                  For than of a wastour thou shalt haue the name
                  For grete riot wol cause thy feble fame
               
               
                  
                     Cum tibi di
                           ••…
                        ie superant in fine senecte
                     Munificus facito viuas non parcus amicis
                  
                  In to grete age what tyme that thou art crept
                  And hast richesse prosperite and grete habundaunce
                  Be liberal thā of the goodes that afore thou hast kept
                  Thenke wele thou hast ynogh & suffisaunce
                  Lete neuer thy good of the haue gouernaunce
                  But gouerne & departe it ay wyth thy frend
                  For whan thou goost hens it may not wyth the wende
               
               
                  
                     Vtile consilium dominus ne despice serui
                     Nullius sensū si prodest contempseris vnquam
                  
                  Grace is yeuen to man in many sondry wyse
                  Sōme haue wysedam & sōme haue eloquence
                  The poure folkes also sōme tyme be ful wyse
                  A seruaunt sumtyme may be eke of grete sapyence
                  Though al he be had in litel reuerence
                  Rewarde his wyt yf it be worth the whyle
                  For vertu is hyd vnder many an habit vyle
               
               
                  
                     Rebus et in sensu si non est quod fuit ante
                     Fac viuas contentus co quod tempora prebent
                  
                  
                     This worldes welthe ebbyng and flowyng ay
                  At no certeyn is like as wankle apryle
                  Though thou haue losse thou shalt not the dysmay
                  Be content with that thou hast for the whyle
                  Sōme man there is that hath neither crosse ne pyle
                  Now in his warde & yet right good aduenture
                  Is hym ful nygh no man may knowe his vre
               
               
                  
                     Vxorem fuge ne ducas sub noīe doctis
                     Nec retinere velis si cepit esse molesta
                  
                  Wedde not a wyf for hyr enheritaunce
                  For she wol cast it often in thy berd
                  
                  And yf she be noyaunt & ful of greuaunce
                  Constreyne hir neuer to abyde in thy yerd
                  
                  Of chastysement it is a cursid 
                     swerd
                  
                  To kepe suche one that wol ay a twyte
                  For he is at ease that of suche oon is quyte
               
               
                  
                     Multorum disce exemplo que facta sequaris
                     Que fugias vita nobis est aliena magistra
                  
                  Of other men thou shalt thy myrrour make
                  Confourme the to that / that most men appreue
                  What thou shalt do & what thou shalt forsake
                  A better fete maist thou not contreue
                  Than to other mennys dedes releue
                  In al that perteyneth to thy techyng
                  Make of other men a reule of thy leuyng
                  
               
               
                  
                     Quod potes id tempta operis ne pondere pressus
                     Succūbat labor et frustra temptata relinquas
                  
                  Attempte no thyng that surmounteth thy myght
                  Ner that to finysshe thou mayst not acheue
                  
                     For than standest thou foule in thyn owne fight
                  Ouer his power what man that lusteth meue
                  With shame his werke must nedes take leue
                  It is folye a man suche werkes to begynne
                  Whiche to perfourme his power is to thynne
               
               
                  
                     Quod nosci factum non recte noli silere
                     Ne videare malos imitare velle tacendo
                  
                  Lawe presumeth that what man kepyth stylle
                  The cryme of oon that hath doon grete offence
                  And dyscoueryd hit not he is than ille
                  As the crymynous for kepyng of his scilence
                  Therfore my sone brynge it in to audyence
                  That thou perceyuest not wele don is
                  Lest for silence men deme of the amys
               
               
                  
                     Iudicis auxilium sub iniqua lege rogato
                     Ipse etenim leges cupiunt vt iure regantur
                  
                  Whan the lawe is streyt and rigorous
                  Entrete ay the Iuge to do the fauour
                  Enclynyng hym for to be gracious
                  For an egal Iuge may thy cause ay socour
                  And yet the lawe shal be his gouernour
                  Whiche oweth sumtyme to modefye
                  As in cas he may a poynt espye
               
               
                  
                     Quod merito pateris pacienter ferre memento
                     Cun
                           
                              
                           
                           que
                         reus tibi sis ipsū te iudice dampna
                  
                  What peyne thou suffrest for thy desert
                  Receyue it ay wele in gree and pacience
                  Al though thy trespas be preuy and couert
                  Yet whan thou weyes it in thyn aduertence
                  
                     That thou art blemysshed in thy conscience
                  With in thy self make thou an arbytrement
                  Demyng thy self in thyn owne Iugement
               
               
                  
                     Multa legas facito parlectis parlege multa
                     Nam miranda canunt sed non credenda poete
                  
                  Myspende thou no tyme neuer for lachesse
                  But whylom rede in bookes olde and wyse
                  Rede and reporte eke wyth grete attentyfnesse
                  By redyng to cūnyng a man may ryse
                  Than rede my sone and cūnyng accomplise
                  Thyse poetes writen thynge of grete meruayle
                  And eke of smale credence ofte this is no fayle
               
               
                  
                     Inter conuiuas fac sis sermone modestus
                     Ne dicare loquax dum vis vrbanus haberi
                  
                  Euermore amonge frendes sittyng atte feste
                  Be thou curteys and demeure of thy langage
                  Who that speketh most is not counted wysest
                  For of flessh and bone nature hath made a cage
                  The tonge to kepe that she be not outrage
                  Than yf thou wyll be preferred of nature
                  Refrayne thy tonge wyth al thy besy cure
               
               
                  
                     Coniugis irate noli tu verba timere
                     Nam lacrimas struit insidias dum femina plorat
                  
                  Sōme women wepen of pure feminite
                  Whan otherwyse they can not theyr entent
                  Acheue but yet beware of suche nyce pyte
                  Thy manly reson for that be not blent
                  For suche wepyng thy herte ought neuer relent
                  Sōme wōmen of kynde be euer wepyng
                  
                     And vnder that they can both prik and stynge
               
               
                  
                     Vtere quesitis sed ne videaris abute
                     Qui sua consumunt cū deest aliena sequntur
                  
                  Whan thou hast goten to thy worshyp vse
                  What auayleth richesse wythout honour
                  To spende ay good and worshyp to refuse
                  Is no poynt of proffyt nor of socour
                  Therfore that thou hast goten wyth trewe labour
                  Consume not in mysuse lest thou doo a mys
                  Ofte he nedyth of other that wasted hath his
               
               
                  
                     Fac tibi pro penis mortem non esse timendam
                     Que bona si non est finis tamen illa 
                           ••
                        norum
                  
                  Enprynte my child ay hertly in thy mynde
                  That thou be not of deth so sore a drad
                  Whiche shal the from wretchednes vnbynde
                  Where in thy lyf so longe thou hast forth lad
                  
                  A lyf perauenture to god and man ful bad
                  
                  The whiche though she be not to al proffytable
                  Ye
                        •
                      she maketh an ende bothe of bad and able
               
               
                  
                     Vxoris linguam si frugi est ferre memento
                     Nam
                           
                              
                           
                           que
                         malum nil velle pati nec posse taceri
                  
                  Thy wyues wordes thou suffre and take in g
                        ••
                     
                  
                  Whan it auayleth for betyde it may
                  Ful ofte that of grete prudence is she
                  And most to be alowed this is no nay
                  Suffre her than and hyr conceyt assay
                  For it is hard when thou can not be stylle
                  Ner yet to suffre hir thou can eke haue wylle
               
               
                  
                     Dilige non egra caros pietate parentes
                     
                        Nec matrem offendas dum vis bonus esse parenti
                  
                  Goodes that ben yeuen the of nature
                  They come to the of thy progenytours
                  Therfore my chyld wyth al thy force and cure
                  Look thou loue hem and cherisshe at al houris
                  Fer they fostrid the & kept in youth from shouris
                  Thy moder my dere chyld yet in especial
                  Yf thou doo wele neuer offende at al
               
               
                  Resorte resorte and hyderward the releue
                  My mayster now here is an holsome eyre
                  For your auayle to this place retreue
                  Where as for moralite spryngyng floures feyre
                  And sote ful plesantly do they repeyre
                  Gadre of hem and make a chaplet or a gay
                  And rest thou a whyle right in thys herbere
                  
                     Behold wel and see what thyng is to your pay
               
            
            
               Incipit liber quartus
               
                  
                     sEcuram quicū
                        
                           
                              
                           
                           que
                         cupis deducere vitam
                     Nec vicijs herere aīm que moribus obsūt
                  
                  What wyght that list to lyue in sykernesse
                  His lyf and his sowle to kepe froth encumbraūce
                  Of vyces the whiche & good thewes expresse
                  Be ay at stryf come nere & geue attendaunce
                  Thise preceptis kepe wele in remembraunce
                  Enrollyng hem and pryutyng in your mynde
                  And so to lyue the menes shal ye fynde
               
               
                  
                     Despice diuicias si nis animo esse beatus
                     
                        Quas qui suscipiunt mendicant semper auari
                  
                  The foule talent of riches my chyld eschewe
                  And resemble thou neuer gredy tantalus
                  Whos etik in hunger is alwey newe
                  Amonge the feyr apples delicious
                  No water swete quenchith his thrust. right thus
                  To vilayns swalowe of couetyse
                  Loo al this world nought can ner suffyse
               
               
                  
                     Comoda nature nullo tibi tempore deerunt
                     Si contentus es fueris quod postulat vsus
                  
                  With resonable fedyng be thou content
                  As in diete a man shold neuer ouer charge
                  Hym self for wyth surfet many men ben shent
                  For theyr receytis ben to grete and large
                  Men seen al day that litel bote or barge
                  Wol drenche anon whan it is ouer freyght
                  Cherisshe euer nature wyth none ouer weyght
               
               
                  
                     Cum sis incautus nec rem racione gubernas
                     Noli fortunam que non est dicere cecam
                  
                  Yf thy thynge the happe to mysgouerne
                  Without reason or ony prouydence
                  Than myn owne chyld of me thys lesson lerne
                  Say not it was by fortune suche expence
                  To make but wyte it thyn owne negligence
                  For fortune may neuer compelle the
                  Thy good to spende but at thy liberte
               
               
                  
                     Dilige denarium sed parce dilige formam
                     Quam nemo sanctus nec honestus captat habere
                  
                  Loue thou the peny as for thy cheuesaunce
                  
                     Not for the quoyne to horde it vpon hepe
                  For of the prynce was made the ordonaunce
                  Not for in cofres it shold be stylle and slepe
                  But that it shold ay shere amonge the peple & lepe
                  In theyr eschaunge & who that kepyth hit Inne
                  As for the fourme is ay subget to synne
               
               
                  
                     Cum fueris locuples corpus curare memento
                     Eger diues habet nūmos 
                           
                              
                           
                           sed
                         non habet ipsum
                  
                  Whan thou hast plente and art pecunyal
                  I mene whan thou hast grete suffysaunce
                  Of money foyson and helpe but smal
                  Than spende thy money and thy self auaunce
                  Kepe neuer the coyne and lyue in greuaunce
                  The sike hath siluer and ful grete excesse
                  But of hym self he hath no sikernesse
               
               
                  
                     Verba cum tuleris discens aliquando magistri
                     Fer patris imperium cū verbis exit in iram
                  
                  Though sumtyme thou suffre the grete sharpnes
                  Of betynge yet ay thy maysters chastisement
                  Take wel in gre wyth humble lowlines
                  Sith it is doon but al in good entente
                  In cause to lerne and wysedom for to hent
                  Al though his wordes sowne ful of Ire
                  Yet suffre thou the talent of that fyre
               
               
                  
                     Res age que prosūt rursus vitare memento
                     In quibus error inest nec spes est certa laboris
                  
                  Also my child thou shalt the ay ocupye
                  To werke thynges that ben proffytable
                  But look thou neuer thy wyttes applye
                  
                     To thynges that may not be auaylable
                  To kepe a thynge that is not proffytable
                  By wyt or strengthe it is grete errour
                  Dispayrid hope is the ende of suche labour
               
               
                  
                     Quod donare potes gratis concede roganti
                     Nam recte fecisse bonis in parte lucrosū est
                  
                  Whan thou shalt yeue than yeue in frendly wyse
                  Frendly content thou a prayer or a request
                  For thynge yeuen by tyme is yeuen twise
                  Suche gladsom chere makith yeftes richest
                  Who that yeueth gladly & sone yeueth is best
                  Loo no thyng better may thyng conquere
                  Than a man to lene that he may forbere
               
               
                  
                     Quod tibi suspectum est confestim discute quid sit
                     Nam
                           
                              
                           
                           que
                         solent primo que sūt neglecta nocere
                  
                  Whan vpon a thyng thou hast a coniecture
                  As in thy conceyt holdyng in suspect
                  To discoure that anon do thy cure
                  For at the first whan suche thynge is reiect
                  That shold sewe after his easy to correct
                  A thyng that at the first is nought set by
                  Is often tymes sene to greue fynally
               
               
                  
                     Cum te detineat veneris dampnosa voluptas
                     Indulgere gule noli que ventris amica est
                  
                  And whan thou art dysposed inwardly
                  To venus actes than expresse thy corage
                  Suffre not thy flessh than to lustelye
                  For grete dicte makyth thy flessh outrage
                  Where as mesure myght causen it to aswage
                  
                     And glotenye is clepyd the chyef prometrice
                  Ledyng the flesshe ay to wantonesse and vice
               
               
                  
                     Cum tibi proponas aīalia cuncta timere
                     Vnum precipue hoīem plus esse timendum
                  
                  The rampant lyon and the tigre felle
                  The Irous boor the hounde ful of enuye
                  And many moo bestis than here nedeth to telle
                  Men dreden ful sore and eke theyr tyrannye
                  And wele they do but yet oon beest espye
                  That is a fore al other moost especial
                  Man is the beest that thou moost drede shal
               
               
                  
                     Cum tibi preualide fuerint in corpore vires
                     Hac sapias aīo sic tu poteris vir fortis haberi
                  
                  The vertue that is callyd fortitude
                  Stondeth al in the strengthe bodely
                  As to be Irous myghty stronge and rude
                  But in the soule it must be sikerly
                  Neuertheles yf thou wylt thy sowle fortefye
                  And hym wythin a queynte wyth sapyence
                  Treuly than shalt thou be stronge in existence
               
               
                  
                     Auxilium a notis petito si forte laboras
                     Nec quisquā melior medicus quam fidus amicus
                  
                  What thyng in erthe that thou shalt take on honde
                  And thy supporte shal be in frendlynesse
                  No straunge wyght on lyue so nygh the wol stonde
                  As thy knowen frende my chyld this is expresse
                  Of the straunger hast thou no sikernesse
                  For whan al other ben for to seche
                  The feithful knowen frend can best be thy leche
               
               
                  
                     
                     Cum sis ipse nocens moritur cur victima pro te
                     Stulticia est in mortem alterius sperare salutem
                  
                  The deth of bestis that ben vnresonable
                  As by custume and right of sacrifise
                  To pourge the is no seth greable
                  Trust not also to gete thy repryse
                  For they that trusten so ben ful vnwyse
                  
                     
                        •
                     y deth of bestis god wol not quemed be
                  And a man abyde stylle in his iniquyte
               
               
                  
                     Cum tibi vel socium vel fidum queris amicum
                     Non tibi fortuna est hoīs 
                           
                              
                           
                           sed
                         vita petenda
                  
                  whan thou wold chese a frende for trustynesse
                  Of his fortune make none enquyraunce
                  For fortune is moder of chaungeablenesse
                  But aske of his dedes and his gouernaunce
                  For that is proued of gretter suffisaunce
                  Than vre of fortune that is casuelle
                  For lyf of man his fortune doth excelle
               
               
                  
                     Vtere quesitis opibus fuge nomen auari
                     Quid tibi di
                           ••…
                        ie prosūt si pauper habundas
                  
                  Vse wel the richesse that thou hast of quest
                  Of auarice the wycked fame eschewe
                  Let not thy good lye ay stoppyd in thy chest
                  Kepe not thy tresour and stuf ay closed in mewe
                  Suche olde tresour wol make thy shame newe
                  What proffyteth plente and grete tresure
                  And in pouerte a wretche alwey to endure
               
               
                  
                     Si famam seruare cupis dum viuis honestam
                     Hac fugias aīo que sūt mala gaudia vice
                  
                  
                     My sone yf thou desyre to reioyse thy fame
                  In honeste whyle thou lyuest here
                  Eschewe thynge that may causen thy shame
                  And lycorous lustes must be leyde on here
                  And eke thynges fele that ful ioyous appere
                  Thy worldes ioye is ofte ful defectyf
                  Be waar of ioye that lettith thy good lyf
               
               
                  
                     Cum sapias aīo noli irridere senectam
                     Nam quoqun
                           
                              
                           
                           que
                         sene puerilis sensus in ille est
                  
                  And ay my chylde assay and aduertise
                  That thou neuer scorne the grete stoupyng age
                  Thy elder my soke for no thynge thou dispise
                  Though al in theyr wyttes they be not so sage
                  As in theyr yongth sithe age is outrage
                  Whan age cometh this is soth certeyn
                  A man begynneth than to be a chyld ageyn
               
               
                  
                     Disce aliquid nam cū subito fortuna recedit
                     Ars remanet vitam
                           
                              
                           
                           que
                         hoīs non deserit vnquam
                  
                  Enforce thy wyttes sumwhat for to lere
                  Acqueynte the wyth cunnyng for it is sure
                  Yf fortune chaunge and pouerte appere
                  Who that is cunnyng is likly to recure
                  Cūnyng and crafte remayne euer and endure
                  And by theym a man may sone releue
                  Whan fortune hath cast hym to myschieue
               
               
                  
                     Prospicito cūcta tacitus quod quis
                           
                              
                           
                           que
                         loquatur
                     Sermo hoīm mores celat et iudicat idem
                  
                  Be stille in scilence wyth good aduysydnesse
                  Tarye my chylde til other haue sayde
                  
                     So shalt thou lerne sumwhat of stedfastnesse
                  Lete neuer thy tonge sodeynly be vnteyde
                  For that myght the of hastynesse abreyde
                  By mannys worde his maner wol be shewde
                  By worde eke is knowen the wyse from the lewde
               
               
                  
                     Excerce studium quamuis parceperis artem
                     Vt cura ingenium sic et manus adiuuat vsum
                  
                  Though of cunnyng thou haue ful grete
                  Enforce the ay my chylde yet to lerne more
                  The soule it is that must be thy receyt
                  Replenysshe here with vertues tresour and store
                  Vse makyth mastrie vse thou ay cūnyng therfore
                  Vse helpeth art and cure helpyth wyt
                  Than vse and cure to gedre must be knyt
               
               
                  
                     Multum venturi ne cures tempora fati
                     Non metuit mortem qui scit contempnere vitam
                  
                  The body from the soule shal haue disseueraunce
                  Deth is the ende comune of euery wyght
                  Charge not therfore of dethis chaunce
                  The tribute of deth must thou pay of right
                  But yet of deth shalt thou set but light
                  Yf by this lif thou set right nought expresse
                  The whiche is ay ful of woo and wretchidnesse
               
               
                  
                     Disce sed a doctis indoctos ipse doceto
                     Propaganda est etenim re
                           
                              
                           
                           rum
                         doctrina bonarum
                  
                  Lerne ay of the wyse & teche the vncūnyng
                  For it is vertue and at al tyme cōmendable
                  To encrese doctryne thrugh suche cōmenyng
                  It is eke alwey a dede of god charitable
                  
                     Bothe to lerne and to teche it is ful greable
                  Doctryne helpeth vertue euermore on lyue
                  Whiche ne were doctryne sone from vs wold slyue
               
               
                  
                     Hoc bibe quod possis si tu vis viuere sanus
                     Morbi causa mali nam
                           
                              
                           
                           que
                         est quecū
                        
                           
                              
                           
                           que
                         voluptas
                  
                  Drynke not to moche more than thou may bere
                  Reule wel ay thy self wyth the bridel of mesure
                  To moche drynke wol thy body noye and dere
                  For surfet is euermore of helth vnsure
                  And mesure makith men in helth to endure
                  What man is reuled after lustes vile
                  In good astat he may abyde no whyle
               
               
                  
                     Laudaris quodcū
                        
                           
                              
                           
                           que
                         palam quodcūque probaris
                     Hoc vide ne rursus leuitatis crimine dampnes
                  
                  And yf it hap the my chylde in audience
                  A thyng to prayse be waar that thou not blame
                  Efte agayn right the same in presence
                  Yf thou dyspreyse cōmende not eke the same
                  Of suche trauerse must nedes rise shame
                  To preyse now and efte to blame expresse
                  It is a signe of grete vnstedfastnes
               
               
                  
                     Tranquillis rebus que sūt aduersa caueto
                     Rursus in aduersis melius sperare memento
                  
                  Whan thou lyuest here right at thyn owne ease
                  In al thyn hertes ioye rest and prosperite
                  Thynke yet parcas that prosperite may sese
                  For worldly welth standeth neuer in sikerte
                  And as sone whan pouerte or aduersite
                  Assauteth the yet falle thou neuer in dispayre
                  
                     Thynke ay in thy self good fortune may repaire
               
               
                  
                     Discere non cesses cura sapiencia crescit
                     Rara datur longo prudencia temporis vsu
                  
                  It is ful fayr my chylde to be prudent
                  And wyse look that thou lerne fast therfore
                  To lerne ay my sone do thyn entente
                  For by cure and besynesse wysdam is the more
                  Wysdam is she that may not be forbore
                  The rare prudence that folkes nyce refuse
                  Can neuer be had but by processe and vse
               
               
                  
                     Parce laudato nam quem tu sepe probaris
                     Vna dies qualis fuerit monstrabit amicus
                  
                  Bewaar also that thou neuer enhaunce
                  In thy laude or praysyng a wyght to hye
                  For thou maist haue cause eft to disauaunce
                  Thy fame but ay thy praysyng modefye
                  For on a day thou shalt ful wel espye
                  Whether he be frende that frendly semyth
                  For al be no frendes that men demyth
               
               
                  
                     Ne pudeat que nescieris te velle doceri
                     Scire aliquid laus est culpa est nil discere velle
                  
                  Be not a shamyd also my chyld to lere
                  That thou canst not for it is but a tetche
                  Of folye nought to desyre doctryne to here
                  For wele is hym that to cūnyng may stretche
                  For cūnyngles a man is but a wretche
                  Therfore to cūne moche it is right cōmendable
                  And eke nought to cūne it is most repreuable
               
               
                  
                     Cum venere et bacho lis est et iuncta voluptas
                     
                        Quod iustum est animo complectere 
                           
                              
                           
                           sed
                         fuge lites
                  
                  Venus is ay redy to al her actes vyle
                  Whan that bachus hath hyr in largesse
                  Thrugh the tresour of hir hete and feruent fire
                  Therfore my chyld thyn appetit thou represse
                  In wynes hote do thou neuer to grete excesse
                  Drynke nomore than for the soule is expedyent
                  Eschewe stryf and ay wyth mesure be content
               
               
                  
                     Dimissos animo tacitos vitare memento
                     Quo flumen est placidum fursan latet alcior vnda
                  
                  The soleyn styl man oft menyth fraude & gyle
                  Of suche a man eschewe ay the companyr
                  For the stille man compassyth other whyle
                  Within his deceyt falshede and trecherye
                  In flodes stylle is water depe and hye
                  For often tymes betyde vnhappy chaunce
                  In stremes softe semyng to thy plesaunce
               
               
                  
                     Cum tua fortuna rerum tibi displicet vni
                     Alterius specta quo sis discrimine peior
                  
                  With thy fortune whan thou art dyscontent
                  And canst not take in gre thyn aduenture
                  
                     Behold about and fele in thyn aduysement
                  How they that whilom were of goodes more sure
                  Than thou and more likly in welth tendure
                  Bothe for bounte fauour and eke noblesse
                  And yet sodeynly they haue falle in to wretchydnesse
               
               
                  
                     Quod potes id tempta nam litus carpere remis
                     Tucius est multo quam velū tendere in altum
                  
                  Attempte the thyng so as thou mayst suffyse
                  
                     Passe neuer thy myght bere neuer to hygh a sayle
                  For there is perel yf that the streme aryse
                  Certeyn my chylde this is wythout fayle
                  The vessel smal is at ful grete auayle
                  Whan that wyth oore to londe he may a reche
                  Whan the sayles hygh ful ofte goon to wreche
               
               
                  
                     Contra hoīem iustum praue contendere uoli
                     Semper enī deus iniustas vlciscitur iras
                  
                  Agayn the trewe iust mā braule thou neuer ne stryue
                  For vnto god aboue that is grete displesaunce
                  Trust this trewly ther is no man here on lyue
                  That to the iust man doth dere or greuaunce
                  But at the last god wol take vengeaunce
                  Therfore herof it is reason eche man to take
                  For the rightwys man of god is neuer forsake
               
               
                  
                     Ereptis opibus noli merere dolendo
                     Sed gaude pocius si te contingat habere
                  
                  Yf extorcion or of ony mysauenture
                  Haue plukked at the and made the thredbare
                  Of richesse yet do thou ay thy force & cure
                  To be mery and eschewe thought and care
                  For fliteryng thought is a foule snare
                  Come not therin fortune is vnstable
                  After pouerte richesse is preignable
               
               
                  
                     Est iactura grauis
                           
                              
                           
                           que
                         sūt amittere dampnis
                     Sunt quedam
                           
                              
                           
                           que
                         ferre decet pacienter amicum
                  
                  It is harme thy goodes to forgoo
                  That ben in hand with force and violence
                  But yet my chyld thou must considere who
                  
                     And what he is that doth suche offence
                  Betwene frende & foo haue ay a difference
                  For in sōme caas thou ought a frend forbere
                  And eke suffre hym though he noye and dere
               
               
                  
                     Tempora longa tibi noli promittere vite
                     Quodcū
                        
                           
                              
                           
                           que
                         īgrederis sequitur mors corporis vmbrā
                     
                  
                  Be not sure that thou shalt lyue here longe
                  A wight shal dye al be it that he be loth or leef
                  And as the olde so doth the yonge eke amonge
                  Deth stelith ay on as doth a pryue theef
                  For ageyn deth men may fynde no releef
                  She is aboute ay to make a fynal dyuorse
                  And foloweth eche day the shadowe of thy corse
               
               
                  
                     Thure deum placa vitulum siue crescat aratro
                     Net credas placare deum dum cede litatur
                  
                  Worshyp god with al thy puyssaunce
                  With hert entier & swete smellyng ensence
                  Suche sacrifise is good to his pleasaunce
                  Of the calues smale that neuer dyd offence
                  Though thou hem sle the blood may not dyspence
                  With the lete hem growe & swynke in the plough
                  Thy trewe hert ay to god is suffisaunce is ynough
               
               
                  
                     Cede locū lesus fortune cede potenti
                     Ledere qui potuit aliquando prodesse valebit
                  
                  Yeue place to hym that excedyth thy myght
                  Though thou be hurt it may proffyte par chaunce
                  And selde auaylith ony man to fyght
                  Ageyn suche oon that passyth his puyssaunce
                  Though al it greue now 
                        •
                     fte it may auaunce
                  
                     For ofte is sene that after grete duresse
                  The myghty man is ful of gentillesse
               
               
                  
                     Cum quid peccaris castiga te ipse subinde
                     Vulnera dum sanas dolor est medicina doloris
                  
                  After thy surfet and thy grete offence
                  Chastise thy self correct that is amys
                  Redresse the to good reule amende thy negligence
                  And sorowe for synne a very medecyne is
                  Repente the sore than art thou sauf I wys
                  For physik seyth my sone I the ensure
                  A bytter drynke the sharpe seknesse may cure
               
               
                  
                     Dāpnaris nunquam post longum tempus amicū
                     
                     Mutauit mores 
                           
                              
                           
                           sed
                         pugnera prima memento
                  
                  Yf thou haue founde good frendshyp in a wyght
                  Longe a goo & yet though he begyn to chaunge
                  Dispeyre hym not men abyde not in oon plight
                  For sumtyme was lordship ther now is graunge
                  The worldes cours is wonder queynt and straunge
                  But though as now the man is wer vnkynd
                  Yet is olde frendshyp remembred ay in mynde
               
               
                  
                     Gracior offic
                           ••
                        s quo sis mage carior esto
                     Ne nomen subeas quod dicitur officiperdi
                  
                  Though 
                        •
                      vre the in offyce to be set
                  Than be thou gentil and gracious to other men
                  That they may reporte a goodly is met
                  With offyce and so good name shal 
                        〈◊〉
                     
                  
                  Aboute of the but assure the 
                        •…
                     st when
                  The officer 
                        〈◊〉
                      vnbounde than saith the prees
                  Now wold to god that this man were officeles
               
               
                  
                     
                     Suspectus caueas ne sis miser omni
                           
                              
                           
                           bus
                         horis
                     Nam timidis et suspectis aptissima mors est
                  
                  Be not suspect that is a wycked teche
                  The suspect man wyth toward ferfulnesse
                  In his lyuyng is but a verry wretche
                  Mys is a mys but al he wold redresse
                  He demeth fals and fayleth hertlinesse
                  By fals conceyt set in malencolye
                  Sleth hym anon thus deth endeth his folye
               
               
                  
                     Cum seruos fueris proprios mercatus in vsus
                     Et famulos dicas hoīes tamen esse memento
                  
                  Yf thou haue men wythout fredom and liberte
                  Suche as ben cleped men of bondage
                  Notwithstandyng they be vnder thy captyuyte
                  Yet honour suche and ouer hem be not to outrage
                  Yf they be holden vnder thy worldly seruage
                  For al they be bound yet verrey men they be
                  That god hath made theym men yet ay remembre the
               
               
                  
                     Quam primum rapienda tibi est occasio prima
                     Ne rursus queras que iam neglexeres ante
                  
                  Thi first fortune receyue wyth redinesse
                  Refuse it not though it be skant & smal
                  It is wel better in gree to take the lesse
                  Than to refuse it and after fayle of al
                  Yeftes of fortune take hem ay as they fal
                  Refuse hem now and after thou shalt haue nede
                  Therfore it is to take whan me profre and bede
               
               
                  
                     Morte repentina noli gaudere malorum
                     Felices obiunt quorum sine crimine vita
                  
                  
                     Reioyse the neuer my chyld in al thy lif
                  The sodeyn deth of a cursid man & wreche
                  Whan he is deed the soule may not relef
                  From payn to ioy the soule may not retche
                  The fendes holde ay sore that they may ketche
                  Therfore who that lyueth iustly ful wel doth he
                  For his soule is ay ful of felicite
               
               
                  
                     Cum coniunx tibi sit nec res et fama laborat
                     Vitandum ducas inimicū nomen amici
                  
                  Yf thou haue a wyf in assuraunce
                  Trust hyr wel and loue hyr inwardlye
                  With hert with thought wyth al thy affiaunce
                  And be thou neuer infect with suspect Ielosie
                  Yf no fault be in hir or that thou can espye
                  Yet yf thy frend tel the suche is the fame
                  He is a frende and she no thyng to blame
               
               
                  
                     Cum tibi contigerit studio cognoscere multa
                     Hac discas multa vita nescire doceri
                  
                  Whan thrugh studye and grete excersice
                  
                     
                        〈◊〉
                      knowest moche & hast grete kunnyng
                  Yet ay do thy diligence in the most besy wyse
                  To purchase more for it is an holsom thyng
                  For to grete honour cūnyng may the bryng
                  And eschewe thou neuer daily to be taught
                  For without techyng cūnyng may not be caught
               
               
                  
                     Miraris verbis nudis me scribere versus
                     Hec breuitas sensus fecit coniungere binos
                  
                  
                     
                        •
                     f thou ought meruayl or lust to muse
                  In naked wordes why my versus thus I write
                  
                     In no wyse trewly I may me better excuse
                  Than say my wyt so dul is and vnparfite
                  Whiche arteth me thus rudely for to endyte
                  By two and two my metre for to knyt
                  No thyng causeth me but symplenes of wyt
               
               
                  Now I haue gadered floures to your list
                  Tasteth theym for they be preseruatyf
                  Holdeth theym fast & bere them in your fist
                  For the pestylence eire whiche is infectif
                  I counceyl you & I ieparde my lyf
                  That ye shuld lede your lif in sikernesse
                  And eke ateyne to moche worthynesse
                  This mene I to you vnder protection
                  Of your good grace what tyme ye rede
                  Or ellis haue in this mater inspection
                  As it biddeth that ye wol do in dede
                  Than dar I afferme without drede
                  Ye shul acheue and be ful vertuous
                  Here haue I fond that shal ye guyde and lede
                  Streyght to good fame & leue you in hyr hous
               
            
            Explicit Chato
         
      
   